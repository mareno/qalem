---
layout: post
title:  "Strana 3, deo 4 (ajeti 2:14-16, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---
  
وَإِذَا لَقُوا الَّذِينَ آمَنُوا قَالُوا آمَنَّا وَإِذَا خَلَوْا إِلَىٰ شَيَاطِينِهِمْ قَالُوا إِنَّا مَعَكُمْ إِنَّمَا نَحْنُ مُسْتَهْزِئُونَ	- 14 -	A nakon što sretnu one koji su poverovali kažu: "Verujemo!", a nakon što se osame ka svojim šejtanima kažu: "Mi smo takođe sa vama, mi se samo zezamo."

### Šta su šejtani?
Pojam šeyTaan شَيْطَان, i u množini šeyaaTiin شَيَاطِينِ, se koristi i određeno i neodređeno. Takođe se šeyTaan koristi kao svaki šejtan, bez množine, te ovo ukazuje da uobičajeno shvatanje šejtana kao nekog rogatog, nevidljivog i zlog bića nije baš tačno. U svom prvom pominjanju ovih pojmova se kaže njihovi šejtani, što dodatno ukazuje da uobičajeno shvatanje nije tačno, na šta ukazuju i druga pominjanja šejtana. Ovi pojmovi se koriste 88 puta u Qur'anu, pa je nužno da ih shvatimo u kontekstu u kome se koriste.

Samo značenje ovog pojma ukazuje na nekoga ko prelazi granice ili vodi tome da se granice pređu. U većini slučajeva je šejtan i opisan kao neko ko nagovara na nešto pogrešno, na kršenje nekih ograničenja. Tako npr. u priči o Ademu saznajemo da mu je Allah rekao da ne prilazi nekom stablu, a da ga je šejtan nagovarao na suprotno, govoreći mu o razlozima zašto mu je Allah zabranio, o onome o čemu ni šejtan ni Adem nisu znali, već su nagađali. Nagađanje je takođe jedna od stvari koje se koriste uz šejtane, kao i prkos, bunt i drugačiji pokretači. Zato shvatanje da je šejtan neko konkretno biće u svim slučajevima nije primenjivo, pogotovu na biće koje se zove Iblis.

Šejtani mogu biti ljudi, koji nekoga navode na nešto nerealno, nagađanjem i podsticanjem bunta u toj osobi, ali, takođe, šejtan se nalazi u svakom od nas, kao ono što zovemo mašta. Smatram da i sam naš pojam mašta potiče od istog korena kao šejtan, a uloga mašte je da nas odvede izvan granica racionalnog, poznatog za naš um. Iako mašta može imati negativan uticaj na pojedinca, ona takođe može imati i pozitivan uticaj, kao što i mi možemo reći da je neko maštovit. Za one koji su zaneseni svojom maštom kažemo da su maštari. Od ovog smisla imamo i pojam meštar, od koga je nastalo majstor, a u Qur'anu se pominju šejtani koji su radili i gradili za Sulejmana, što su zapravo maštoviti graditelji. Takođe, poznat nam je i pojam mešetar, koji ima negativno značenje.

Još dva pojma od ovog smisla postoje u našem jeziku, a to su: sujeta i taština, koji se uglavnom uzimaju kao sinonimi. Sujeta je verovatno došla od šuyT kao glagolska imenica, a taština od forme II kao glagolska imenica, što zapravo govori da taština dovodi do sujete. Sa ovim pojmovima su povezani pojmovi: samoljublje, oholost, nadmenost, uobraženost, i dr. Takođe, ovi pojmovi se tokom historije neretko povezuju sa šejtanom (sotona, đavo), kako u govoru, tako i u umetničkom izražaju. Zato šejtani mogu biti i osobe koje utiču na nečiju sujetu, prave od ljudi sujetne osobe.

Za svako korišćenje ovih pojmova u Qur'anu je potrebno shvatiti kontekst, da bi se prvo odredilo da li pojam ima pozitivno ili negativno značenje, onda da li vrši radnju ili je objekat, te o kakvim granicama se radi i na koji način ih subjekat prelazi. U prvom pominjanju šejtani predstavljaju osobe koje stvaraju pobune i nemaju poverenje prema Allahu, ne žele da nauče ono što Allah kao Rabb uči, već žele sami, silom da stvari menjaju onako kako misle da trebaju izgledati.

Očito je da su ovi šejtani razne vrste revolucionara. Oni su takođe neprijatelji Allahovim glasnicima (videti 6:112), što ukazuje na to da oni nisu za progres, za nove spoznaje, nova viđenja, novu logiku, već stvari žele popravljati na stari način - silom. Oni nemaju poverenja u Allaha, ne shvataju da se sve zbiva samo onako kako Allah hoće i da smo mi nemoćni da išta promenimo sve dok sebe ne promenimo. Jedino menjanjem sebe nastaju promene oko nas, a nikako pokušajem rušenja bilo čega. Nijedan glasnik nije poticao na revolucije i ratove, bez obzira koliko je uviđao greške ljudi među kojima je živeo, već su se oni odvajali od svog naroda i stvarali bolja društva sa onima koji su bili sa njima. To je slučaj Nuha koji nije vodio ustanak i rat protiv svog naroda, to je slučaj i Musaa koji nije pokrenuo revoluciju protiv faraona, to je i slučaj svih ostalih sve do Muhammeda Resulullaha koji je učinio hidžru, napustio svoj narod i otišao da živi među ljude koji su hteli da čuju Allahovu Uputu.

Ono što nam se u Qur'anu kazuje protiv lošeg sistema u kome živimo je da se prvo moramo ograditi od diktatora, ne učestvovati u tome nikako, onda moramo tražiti prijatelje u sličnima sebi, dogovarati se sa njima i praviti svoje društvo ako je moguće. Ukoliko nije moguće trebamo napustiti takvo društvo i tražiti neko bolje, u kome možemo biti slobodni da mislimo i radimo onako kako nas Allah kao naš Rabb nauči. Ne možemo promeniti svet, već jedino sebe.


اللَّهُ يَسْتَهْزِئُ بِهِمْ وَيَمُدُّهُمْ فِي طُغْيَانِهِمْ يَعْمَهُونَ	- 15 -	Allah se zeza sa njima i ostavlja ih u njihovom silništvu zanesene.

### Tugjan i Tagut
Pojmovi korena Ta-ga ط غ su potpuno povezani sa negativnim značenjima pojma šeyTaan i označavaju prelaženje granica silom. Zato se i glagol Tagaa طَغَىٰ i svi ostali pojmovi trebaju shvatati da označavaju silništvo, tiraniju, diktaturu i drugo.

Sigurno je postojalo i postoji mnogo ovakvih osoba, ali kao primer nasilnika se u Qur'anu uglavnom navodi faraon. Njegovo postupanje se ogleda u zabrani govora, čak i mišljenja i verovanja, i pretnjama u vezi kazni za one koji ga ne slušaju.

U mom narodu se koristi i izraz tugjan (tugyaan طُغْيَٰن), koji uopšteno označava nasilničko ponašanje, ali ga mi koristimo uglavnom za period mladosti, kada se osoba oseća snažnom i radi svakakve stvari, sve dok ne uvidi da je to štetno po nju. Pod tugjan moj narod podrazumeva alkoholisanje, tuču i bezglavo upadanje u razne probleme.

Kao sistem vlasti se u Qur'anu koristi pojam Taaguut طَّٰغُوت, kao zbirna imenica kojom se opisuju svi oni koji učestvuju u diktaturi manjine koja se sprovodi nad većinom, uglavnom nemoćnim, nejakim delom stanovništva. U bilo kakvom obliku vlasti, upravo oni koji mogu da sprovode silu, a to su vojska i policija, i oni koji je naređuju, a što je tzv. zakonodavna vlast, i oni koji je pravdaju, a to su sudije i razni kvazi-stručnjaci i političari, predstavljaju Taaguut. Svaka vlast može u svakom trenu postati Taaguut u svakom svom delu, i ovo se uglavnom i dešava, ali se manifestuje manje ili više u konrektnim društvima. Nemoguće je imati bilo kakav oblik vlasti koji je slobodan od toga da ne bude Taaguut, te je imperativ da društva budu organizovana na što manjem nivou i zasnovana na međusobnom poštovanju i dogovoru. Ovakva organizacija društva se zove anarhija, kojom se ne priznaje bilo kakva neupitna vlast, čak i kada je odlučena sa 99% ljudi koji čine zajednicu. Očiti primeri ovoga su u Allahovim glasnicima i vesnicima, koji su stalno bili pojedinci u svom društvu, uz veoma mali broj sledbenika, i uvek su govorili protiv vlasti društva u kome se nalaze.


أُولَـٰئِكَ الَّذِينَ اشْتَرَوُا الضَّلَالَةَ بِالْهُدَىٰ فَمَا رَبِحَت تِّجَارَتُهُمْ وَمَا كَانُوا مُهْتَدِينَ	- 16 -	Takvi su oni koji su zamenili zabludu uputom, te im se nije isplatila trgovina i nisu ostali upućeni.