---
layout: post
title:  "Strana 1, deo 1 (ajeti 1:1-3, el-faatiHa سورة الفاتحة)"
categories: [ Qur'an ]
image: uploads/posts/el-fatiha.jpg
author: aladin
---


بِسْمِ اللَّهِ الرَّحْمَـٰنِ الرَّحِيمِ  
## - 1:1 -	Zbog imenovanja Allaha, erRahmaana erRahiima.

### Naziv sure el-Fatiha

>Ova sura se zove el-Fatiha الفاتحة, iako taj pojam nije pomenut nigde u Qur'anu, a u ovoj suri se ne nalazi niti jedan pojam od istog korena ف ت ح. El-faatiHa je ženski particip u jednini, a u 7:89 se koristi muški particip u množini, i to je najbliži pojam po obliku. Pojam faatiH može imati dosta značenja, a jedno od osnovnih je pionir, odnosno osoba (ili osobe) koja prva (nakon dosta vremena) naseljava neko područje, ili osoba koja osmisli, koristi ili primenjuje neki metod ili aktivnost, u prenesenom smislu otvori novo poglavlje. Zato se i Fatiha uglavnom shvata kao Otvaranje ili Uvod, što je donekle i očekivano da bude naziv prve sure. Značenje u smislu naseljavanja neke oblasti dalje vodi sinonimima doseljenik, kolonizator, istraživač, osvajač i dr., te se npr. sultan Fatih tako naziva jer je osvojio Konstantinopolj (Istanbul).

Međutim, smatram da su ova zadnja značenja moderna i previše udaljena od svog osnovnog, te ih ne treba uzimati u vezi Qur'ana. Za shvatanje ovih pojmova koristim se shvatanjem samog korena:

- harf ف - unutar, u
- harf ت - nazad, vraćanje
- harf ح - kretanje, život,

te za svaki pojam očekujem da nosi značenje vezano za postupak vraćanja života (postojanja) ili kretanja, kao i za uvođenje života ili kretanja gde ga nije bilo. Tako bi kao pionir značenje bilo da je to neko ko vraća život tamo gde ga je nestalo, naseljavajući neku napuštenu oblast, ili neko ko radi nešto, npr. proučava neku naučnu oblast, koja je bila napuštena ili čak koju niko ranije nije proučavao. Pošto je narod u koji je došao Qur'an (Arapi) bio potpuno neuk, očito je da je sura Fatiha za njih početak nauke, te se može i shvatiti kao Otvaranje ili Uvod, ali vezan za nauku uopšte, bilo da su informacije, spoznaja ili logika.

Treba se znati i to da je taj narod nastao od Ibrahima i njegovog sina Isma'ila, koji nisu bili neuki, već su bili najučeniji ljudi svog vremena, dok je narod iz njih nastao zapostavio nauku, jer mu nijedan glasnik od Allaha (resuulullah) nije poslan.

Drugačije značenje naziva sure, koje preferiram, polazi od toga da je neko kretanje ili život prekinuto, te faatiHa označava nešto što ga ponovo pokreće. Radi se o tome da je na nekom putu došlo do ogromne prepreke, koju ljudi ne mogu da prođu i zato su zaustavljeni, te faatiHa njima predstavlja rešenje tog problema. U smislu nauke (jer se o tome ovde radi), znači da su ljudi zbog životnih uslova bili primorani da zapostave nauku i da se posvete drugim stvarima, konkretno trgovini i stočarstvu, kao i drugim oblastima poljoprivrede. Zbog ovoga pojam miftaaH od istog korena predstavlja ključ, pa se faatiHa može shvatiti i kao ključ problema ili rešenje problema. Problem koji je ovaj narod imao je očito nastao zbog toga što ranije nisu imali nijednog glasnika od Allaha, te su ostali bez nauke, prepušteni drugim stvarima da im pomažu kroz život. Prostor na kome su živeli su delili sa jevrejima i raznim hrišćanskim grupama, koje su prednjačile u svim aspektima života vezanim za spoznaju, pa i samu vlast, koju su nad Arabia Petraea sprovodili Rimljani i Vizantinci; međutim, ovaj narod je svojim načinom života uspeo da samu Petru pretvori u trgovinski centar čitavog Bliskog Istoka, što je pokazatelj da su bili veoma spremni u tome čemu se posvete. Ova situacija me potpuno podseća na historiju mog grada, koji je postao centar trgovine na raskršću i od davnina je nazvan prvo Trgovište, a onda Pazarište i Pazar (bazar ar. بازار - trgovačko područje).

Pojavom Qur'ana među ovaj narod se otvara novo poglavlje za njih, prestaju biti neuki, makar oni koji su prihvatili Qur'an. Sve ovo će biti još očitije kada ljudi razmišljaju šta je rečeno u ovoj suri, jer ona govori upravo o metodu učenja i priprema slušaoce na ono što i kako trebaju naučiti u narednim surama.

Zbog samog naziva sure, kao i zbog njenog položaja i svega u njoj rečenog, smatram da je ona prvo što je objavljeno Muhammedu Resulullahu, i da je sve u Qur'anu upravo onako kako je objavljivano.

Smatram da se sam naziv sure može shvatiti kao Otvaranje, Uvod, Rešenje ili Ključ, što je opet manje bitno od samog shvatanja koje se nalazi u pozadini svih ovih pojmova i koje označava početak nauke za neuki narod. Takođe, u smislu rešenja, značenja mogu da se odnose na donošenje odluke, presude, kao što se i kod nas takve odluke zovu sudskim rešenjima.

### Značenje Bismile

Bismillah بِسْمِ اللَّهِ ili kod nas: Bismila, se shvata kao U ime Allaha, jer je taj izraz sastavljen od predloga bi koji se shvata kao u, imenice ism koja se smatra kao ime i imena Allah. Pojam ism se piše sa bezvučnim harfom elif kao اسْم, osim kada se koristi upravo kao Bismillah, pri čemu je harf elif izostavljen. Čak i kada se koriste samo ism i Allah (bez bi-), ism se piše sa harfom elif. Sve ovo govori da ova konstrukcija Bismillah ima nešto drugačije, posebno značenje, od onog koje se može očekivati u drugim korišćenjima.

**Predlog bi** - može da ima funkciju instrumenta u instrumentalu, kao npr. kada bi rekli udario sam loptu (sa) nogom, te ga u ovakvim slučajevima treba shvatati upravo tako, kao (sa), koje se u prevodu na naš jezik izostavlja, a npr. u engleskom postaje with ili by (što je nastalo upravo od bi-). Drugi način upotrebe je da poveže radnje, pri čemu radnja nakon bi- dolazi ispred neke druge radnje ili biva njenim uzrokom, i kod nas bi se trebalo prevesti kao sa ili zbog, npr. završavamo sa tim ili završilo se zbog toga. I u ovim slučajevima je značenje veoma slično instrumentalu, samo što je instrument neka radnja, a ne objekat. U jeziku Qur'ana postoje samo 3 padeža, dok se ostali dobijaju uglavnom predlozima, pri čemu istim predlogom može da se dobije više naših padeža ili pomoću više predloga može da se dobije isti padež. U svakom slučaju, treba shvatiti da se sa bi- navodi neki instrument. Iz tih razloga poznavaoci jezika uglavnom smatraju da postoji neki glagol koji je izostavljen (en. omitted, ar. محذوف).

**Imenica ism** ima opšte značenje ime, ali trebamo shvatiti šta uopšte znači ime nečega ili nekoga. Ime označava osobinu, atribut, oznaku, istaknutost nečega ili nekoga, nešto po čemu se prepoznaje. Samo ime je misaoni produkt, a preneseno na jezik postaje imenica. Ime (a i imenica) mogu označiti neko biće, stvar ili pojavu i ono zahteva nečiji sud, odnosno subjekat koji donosi takvo ime (ili imenicu). Tako, recimo, u morskim dubinama sigurno postoje bića sa kojima ljudi još nisu došli u kontakt, pa nemaju nikakvo ime (ni imenicu), jer nije donešen ikakav sud o njima; međutim, kada se desi da ih neki istraživač otkrije on prvo u svom umu stvori njihovo ime, na osnovu osobenosti koje shvati, a onda im odredi i imenicu na osnovu svog shvatanja (imena), da bi jezikom mogao sebi i drugima objasniti svoje shvatanje (ime). Takođe, mi svemu sa čim se susrećemo dajemo ime, čak i ne razmišljajući o tome, ili smo prihvatili neku imenicu za njeno ime. Zato ljudi mogu koristiti iste imenice, ali imati različita shvatanja (imena) u vezi njih, ili za isto biće, stvar ili pojavu koristiti različita, čak i suprotna imena; tako jedan može reći da je nešto hladno, a drugome to isto može biti mlako ili toplo, jer je sud o imenu subjektivan, pa tako i imenica koju izaberemo iz jezika da njome opišemo sud (ime).

Ime bi se trebalo shvatiti kao nečiji sud u vezi osobina, atributa, oznaka i istaknutosti nekog bića, stvari ili pojave. Što se ličnih imena tiče, prvo roditelji odrede naše ime, na osnovu imena neke njima drage osobe, značenja samog imena, neke osobine bebe ili nekog drugačijeg suda  o novorođenčetu; kasnije, društvo toj osobi dodeljuje drugačija imena, opet zavisno o njihovom sudu, imena koja mi zovemo nadimcima. Osoba takođe može sebe nazivati drugačijim imenima na osnovu sopstvenog suda, a sva ta imena mogu biti privremena ili stalna i uvek uključuju nečiji sud o objektu čije je ime.

U slučaju Bismillah, radi se o Allahovom imenu ili, tačnije, o Allahovom imenovanju. Pošto je ovo sam početak Qur'ana, trebamo shvatiti da je imenovanje Allaha najbitnija stvar o kojoj nam se u Qur'anu govori, i da je sve što je rečeno u Qur'anu da bi mi stekli (što ispravniji) sud o Allahu, da bi Allaha videli i shvatili u skladu sa našim mogućnostima. Allah će nam, kako možemo shvatiti iz ovoga, govoriti o Sebi, o Svojim osobinama, atributima, oznakama i istaknutostima, ali iz ovoga ne možemo shvatiti način na koji će nam On govoriti niti razlog zbog koga nam govori o Sebi. O načinu i razlogu možemo saznati u nastavku, i imenu erRahman erRahim, kao i iz brojnih drugih stvari rečenih u Qur'anu. Za početak je dovoljno zaključiti da Qur'an postoji da bi se mi upoznali sa Allahom, da bi Ga što bolje imenovali.

Bismillah sa erRahman erRahim se u Qur'anu nalazi u ovom ajetu, u ajetu 27:30 i na početku svake sure, osim 9. sure Tewba. Razlog zbog koga se ne nalazi na početku 9. sure je u tome što se govori o mušricima sa kojima je Resulullah sam od sebe sklopio dogovor, te sura ne govori isključivo o imenovanju Allaha. U drugom slučaju se govori o pismu koje je kralj Sulejman napisao kraljici od Sabe, da bi nju i njen narod upoznao sa Allahom, da bi oni mogli da Mu znaju ime, tj. da imaju ispravniji sud o Njemu. O oba slučaja će biti više reči u komentarima ajeta o kojima se radi.

Mora se shvatiti da Bismillah ne znači da mi dajemo Njemu ime kakvo mi želimo, jer se za tu radnju u Qur'anu koristi glagol semmaa سَمَّىٰ, kao u 3:36 u kome Merjemina majka kaže I takođe nazvala sam je (dala joj ime) Merjem وَإِنِّي سَمَّيْتُهَا مَرْيَمَ. Ne možemo Mu mi davati ime, već trebamo naučiti i shvatiti imena koja je On Sebi dao. Smatram da imena ne treba prevoditi, već ih treba pojašnjavati u jeziku koji koristimo. Kada su ta imena opisna kao dhu-l-dželaali we-l-ikraam ذُو الْجَلَالِ وَالْإِكْرَامِ u 55. suri erRahman smatram da ih treba prevoditi kao Vlasnik dželala i ikrama i onda objasniti kako shvatamo dželal i ikram i kako shvatamo ime kao celinu. U suprotnom, onaj ko sluša ili čita bi mogao biti zaveden naših pogrešnim shvatanjem i uskraćen da čuje originalno ime i da sam razmisli o njemu.

Smatram da je prevođenje imena udaljilo ljude od značenja imena i da su greške u shvatanjima/prevodima dovele do toga da ljudi veoma slabo znaju o Allahu. Tako, bolje je zadržati ime u što originalnijem obliku da bi se slušalac/čitalac potrudio sam, lično da shvati makar reči koje se nalaze u imenu. Cilj Qur'ana je da ljude uputi na Allaha, na spoznaju Njegovih imena, jer je On Cilj, a ne mi ili bilo šta drugo.



الْحَمْدُ لِلَّهِ رَبِّ الْعَالَمِينَ
## - 1:2 -	Sve je zahvaljujući Allahu, Rabbu učenika,

### Hamd i šukr

> Hamd حَمْد i šukr شُكْر imaju slično značenje, i odnose se na zahvaljivanje nekome. Razlika u našem jeziku bi bila kao u rečenicama:

**Uspeo sam zahvaljući njemu,**
**Zahvalan sam mu na uspehu.**

U prvom slučaju (što je Hamd) radi se odavanju priznanja, o priznavanju nečije zasluge, a u drugom slučaju (što je šukr) se radi o zahvaljivanju nekome. Hamd uključuje shvatanje da je neko za nešto zaslužan i govorenje o tome, hvaljenje toga, poštovanje, štovanje. Šukr ne mora da uključuje govor o nečijoj pomoći, ali mora da uključuje posebno ponašanje. Tako i mi možemo reći da je neko nezahvalan ako smo mu nešto pružili, ali je njegovo ponašanje prema nama loše.

Određeno kao el-Hamd الْحَمْد radi se o tome da je Allah zaslužan za sve što se desi (ili ne desi). Kako On to radi počećemo spoznavati u nastavku. Imenica Hamd i pridev Hamiid حَمِيد se koriste samo za Allaha, što znači da trebamo uvek biti svesni da je Allah zaslužan za bilo šta i da je samo On zaslužan. Govoriti o bilo čijoj zasluzi za bilo šta, osim Allahovoj, je potpuno pogrešno. Takođe, i šukr se odnosi na Allaha, odnosno shvatanjem da je Allah učinio nešto dobro prema nama na bilo koji način svoje ponašanje trebamo uskladiti prema Njemu, ali šukr može da se odnosi i na ljude, kao npr. u 31:14 kada se naređuje zahvalnost prema Allahu i prema roditeljima. Suprotnost od šukra je kufr, odnosno osoba koja Mu nije zahvalna je ćafir.

U mom narodu se šukr pretvorilo u šućur, pa su ljudi za sve na čemu su zahvaljivali govorili šućur Allahu. Ljudi su bili svesniji i toga da trebaju biti zahvalni na tome za šta su zahvaljivali, pa bi bili obazriviji prema hrani, deci i svemu drugom za šta su mislili da im je Allah dao na poklon iz Svoje dobrote. Naravno, u svim vremenima postoje različiti ljudi i stalno postoje oni koji su zahvalni i oni koji su ćafiri.

O konkretnim značenjima pojedinih pojmova biće reči u komentarima ajeta u kojima su pominjane, a u ovom slučaju značenje je da je Allah i samo On zaslužan za bilo šta što se dogodi. Hamd ne može postojati bez svesnosti, a koja ne postoji bez razmišljanja o stvarima. Tako, da bi mogli da Mu odamo priznanje moramo biti svesni toga, pa npr. možemo reći dobro sam se oženio, elHamdulillah. U ovom slučaju mi možda ne znamo tačno na koji sve način je Allah zaslužan što smo se dobro oženili, ali smo svesno toga da je On i samo On za to zaslužan. Razmišljajući o konkretnim načinima možemo početi od toga da je On zaslužan što uopšte postojimo, da nam je dao sve što nam je dao, te nas naučio šta je dobro, a šta loše, i uputio nas da prepoznamo ono što je dobro, i dao nam snage da postupimo kako prepoznajemo da je dobro, uz još nebrojeno razloga za zahvaljivanje Njemu, koje ne bi mogli ni da pobrojimo. Upoznavanjem Njega preko Njegovih imena možemo saznati kako On radi to što radi, i što više spoznajemo Njegova imena više spoznajemo Hamd.

Hamd je, dakle, svesnost Njegove zasluge i priznavanje iste, bilo da je to u našim mislima ili rečima, formulisanim kao jedan izraz ili kao duže priznanje u formi besede ili pesme. Ove posebne zahvale se u helenskom jeziku nazivaju himne, koje su u vremenima kada su Ga ljudi bili svesniji bile namenjene samo Njemu. Danas se himnama štuju ljudi i razne stvarne i čak nestvarne stvari, a jasan i tužan primer su državne himne. Istina, u nekim od državnih himni se možda i govori o zahvalnosti Njemu, ali se i tada više govori o hvaljenju ljudi nečim što nije istina.

### Rabb i `abd

Pojam rabb se može u našem jeziku naći u glagolu rabiti, u značenju upravljati nečim, koristiti nešto, služiti se nečim i dr. Takođe koristimo i prošireni glagol upotrebljavati sa sličnim značenjem. Ovo je stoga što rabb označava nekog ko kontroliše nešto, a to nešto je njemu `abd. Osnovna značenja ovih pojmova su u odnosu gospodar-rob, ali konkretna značenja se saznaju iz konteksta, jer ako rabimo ili upotrebljavamo npr. neku alatku naš odnos sa alatkom nećemo opisati kao gospodar-rob, iako to ne bi bilo pogrešno.

U suri Fatiha se Rabb koristi sa pojmom od korena ع ل م, koji označava spoznaju, znanje, pa se treba shvatiti kao Učitelj. Ako se vratimo na početak sure i na shvatanje da sve što je u Qur'anu služi da bi se mi upoznali sa Allahom, onda je lako zaključiti da je On Gospodar te situacije (naše spoznaje Njega) i da će nas On kao Rabb naučiti onome što ne znamo, što je bukvalno i rečeno u 96:5. I u hebrejskom jeziku rabbi označava učitelja, duhovnog vođu i mentora, ali može da znači i master ili kod nas meštar ili majstor, u umetnostima maestro. Naravno, shodno tome da je sve što se desi zahvaljujući Allahu, On je nad svime i Gospodar, ali način na koji On gospodari u konkretnom kontekstu može biti različit, samim tim i konkretna značenja. U vezi sa znanjem smatram da se ovaj pojam treba shvatiti kao Učitelj.

Rabb zahteva da Mu je neko **`abd**, a u vezi učenja to su očito učenici, osobe sa nekim znanjem i željom da uvećaju to znanje. On nam je kao naš Rabb dao fizičke, duhovne i mentalne sposobnosti da Ga spoznamo, dao nam je i stvari koje su nam potrebne da se u svakom smislu razvijamo i dao nam je Qur'an kao Knjigu iz koje možemo da učimo. On nam je dao i slobodnu volju da sami izaberemo da li nas On zanima, obećavajući nam višestruke nagrade za sve u čemu Ga poslušamo, i u ovom i u narednom životu. U takvim opisima poslušnosti pojam `abd treba shvatati kao poslušnik, a ne kao rob, jer osoba svojevoljno bira poslušnost zarad sopstvenog dobra.

Rabb se takođe može shvatiti kao neko ko se sluša, odnosno čije se naredbe i saveti primenjuju, te su takvi poslušnici, a ne robovi. U Qur'anu se ovaj pojam ne koristi samo za Allaha i koristi se sa raznim prisvojnim priključnim zamenicama (moj, naš, vaš, njihov...), pa svaki put treba dobro razmisliti o kome se govori, kao i to na koga se odnosi.

### `Alemi

Koren ع ل م označava nauku, kako spoznaju, tako i praktičnu primenu, pa bi mogli reći npr. znam da plivam, što bi značilo da shvatamo šta sve moramo uraditi da bi plivali i možemo to i uraditi. Mišljenje, razmišljanje, shvatanje i drugi misaoni procesi se u Qur'anu iskazuju drugačijim pojmovima. Od ovog korena postoji više od 10 oblika reči i ima ih blizu hiljadu u Qur'anu, a svi se shvataju u vezi znanja, osim pojma عَٰلَمِين, koji se pogrešno prevodi kao svetovi. Nije baš jasno na kakve svetove misle prevodioci, a pošto više nisu među živima ne možemo ih pitati, dok ovi živi samo prepisuju, bez mnogo propitivanja o pravom značenju ovog pojma. Pojam se pominje 73 puta i uvek je u genitivu, jer se stalno koristi u tzv. genitivnoj vezi sa Rabb ili se koristi uz predloge, koji ga stavljaju u genitiv.

`Alemi su zapravo ljudi od nauke, ne neke konkretne, već su to osobe koje spoznaju o svim stvarima, o svemu stvorenom, te je najbolje ovaj pojam prevoditi kao naučnici, što zahteva i dodatno objašnjenje, jer se naše shvatanje naučnika danas razlikuje od shvatanja u Qur'anu. Ovakva spoznaja uključuje razmišljanje o stvarima, ali i praktičnu primenu znanja, pa bi mogli reći da je to pravo znanje. Ljudi koji znaju imaju veći stepen, ali i veće obaveze od onih koji ne znaju. I sam Qur'an ima jednu jedinu funkciju, a ona je da služi kao zikr (napomena) za `aleme, kako je i rečeno u 38:87 i 68:52. Od svih `alema posebno su istaknuti Adem, Nuh, porodica Ibrahima i porodica `Imrana. Ovaj pojam se može prevesti i kao učenici, ali treba imati u vidu da su to ljudi koji uče o svemu, koje zanima da nauče razne stvari. Pojam se može shvatiti i da označava osobe koje otkrivaju stvari njima nepoznate, ali pošto se rađamo kao tabula rasa onda je u početku sve nepoznato nama. Moguće da iz ovog značenja potiče prevod svetovi, jer bi se `alemi mogli shvatiti kao oni koji otkrivaju svet oko njih; ovo se sve ponovo može vratiti na jedno od modernih značenja pojma faatiH, a to je istraživač.

Značenje svetovi može da proističe iz još jedne stvari, a to su različite dimenzije shvatanja koje imamo. Pod ovim mislim da postoji fizički svet iz koga primamo opažaje od kojih nastaje naše shvatanje, ali postoji i sam svet misli, koji ne mora biti odraz fizičkog, zatim postoji i svet snova, koji se može potpuno razlikovati od oba ova sveta, a eventualno mogu postojati i drugi svetovi kada je osoba u stanju transa, opijenosti i drugačijim stanjima. Tako, ako su prvi prevodioci i komentatori Qur'ana, što ne mogu znati, pod prevodom svetovi mislili na različite dimenzije svesti onda je to potpuno opravdano gledište, ali opet ono vodi tome da ukazuje na ljude koji u različitim dimenzijama pribavljaju svoju spoznaju, znanje. Smatram da i kod upotrebe ovakvog prevoda treba biti svestan da se ne radi o fizičkim svetovima kao u S/F filmovima, već su to različite dimenzije spoznaje, znanja kojim ista osoba može da se kreće. U Qur'anu su mnoge priče zapravo snovi, nekada su ispričane i ljudske misli, nekada vizije, a nekada i neke drugačije dimenzije u koje mi možda nikada nećemo ući.

U svakom slučaju, samo iz značenja ovog pojma i njegove upotrebe na samom početku Qur'ana možemo shvatiti da Qur'an ne služi da se drži kao ukras, niti da se neko njime takmiči na bilo koji način, niti da se njime trguje, već služi kao zikr za one koji će ga proučavati i koji proučavaju sve ono na šta naiđu, koje zanima da znaju, a najveće znanje se nalazi u spoznaji Allaha, u imenovanju Njega. Naravno, svako sposoban može doći do znanja i bez da ikada susretne Qur'an, ali je Qur'an znatno lakši put u metodologiji, kao put u jasnim i tačnim informacijama, kao bogati izvor znanja i logike i, najbitnije, kao zikr (napomena) za sve ono što zaboravimo ili pomešamo.

Iz ovoga možemo i shvatiti cilj nauke, a on je u spoznaji Njega preko Njegovih imena. Zato se dešava da naučnici koji se bave proučavanjem određenih disciplina poveruju u Qur'an kada u njemu prepoznaju stvari koje su već proučavali, recimo u oblasti embriologije. Sva nauka, spoznaja, znanje upućuje na Njega, a na nama je da izaberemo da li ćemo nauku koristiti za ono što je njen cilj ili ćemo je koristiti da napakostimo drugima zarad neke sitne prolaznosti i drugačije have (ispraznosti).



الرَّحْمَـٰنِ الرَّحِيمِ
## - 1:3 -	erRahmaanu erRahiimu,

### erRahman erRahim

U vezi svakog govora je bitno znati nekoliko stvari: šta je rečeno, ko je rekao, šta je time želeo i kome je rekao. Govor kome se ovo ne može odrediti je nesuvisli, nejasan govor. U Qur'anu je on sam opisan kao jasan, pa bi trebalo biti moguće odrediti ko je rekao, šta je rekao, šta je želeo da postigne i kome je rekao. Već smo videli da je Qur'an govor Allaha iz razloga da Ga mi imenujemo, a mi smo oni koji žele da nauče o svim stvarima, pre svega o Njegovim imenima. Prvo od tih imena koje se pojavljuje je erRahman erRahim. Iako su ovo dva prideva, oni čine jedno ime kada nisu odvojeni veznikom (we). Iz ovog imena možemo bliže da saznamo Ko nam to govori i šta time želi da postigne kod nas.

Prevodi koji su meni poznati ne nude uvid u razliku između ova dva prideva, niti se u komentarima daje neko objašnjenje za samo značenje njihovog oblika. Kao posledicu ovoga vidim nerazumevanje Allahovih imena kod ljudi, posebno kod onih koji se zovu muslimanima, počevši od prvog pomenutog imena. Niti se shvata da je to ime sastavljeno od dva prideva, niti se uviđa razlika među tim pridevima, a, kako ću probati da pojasnim, smatram da je i samo značenje korena od kog potiču potpuno pogrešno shvaćeno. Zbog svega ovoga ljudi su se udaljili od Qur'ana, ne shvatajući njegov značaj.

Oba prideva koja se nalaze u ovom imenu potiču od istog korena ر ح م. Prvi pridev erRahman الرَّحْمَٰن je glagolska imenica raHm رَحْم sa određenim članom i dodatkom -aan za intenzitet, dok je erRahim الرَّحِيم pridev raHiim sa određenim članom. Određeni član el- ال u ovom slučaju znači da Allah ima stalno svojstva rečena pridevima od kojih je ovo ime sastavljeno. Da bi saznali šta pridevi znače potrebno je da znamo šta znači koren iz kog su nastali, a to se najbolje postiže iz značenja glagolskih imenica. Glagolska imenica raHm se ne koristi u Qur'anu, ali se koristi i ruHm رُحْم i glagolska imenica u broju raHmet رَحْمَة, koja nam je poznata.

Glagolska imenica ruHm رُحْم se koristi samo u ajetu 18:81, koji je deo, nadam se poznate, priče o snu koji je imao Musa i u kome je neki čovek radio neobične stvari, između ostalog ubio je neko dete. Kao objašnjenje za ubistvo deteta on u 18:80-81 objašnjava Musau i kaže: A, što se tiče dečaka... pa ostali su njegovi roditelji vernici, te smo se plašili da ih ne natovari Tugyanom i kufrom, pa smo želeli da zameni njima dvoma (roditeljima ubijenog dečaka) njihov Rabb boljeg od njega zekatom i bližeg ruHmom. Trebamo shvatiti da pojam Tugyan stoji naspram pojma zekat, a da pojam kufr stoji naspram pojma ruHm. Za nas je bitno da možemo shvatiti ruHm kao suprotnost kufra, ali vezano za odnos sina prema roditeljima. Kufr uopšteno predstavlja zatvorenost, nepristupačnost i očito je da kada je sin zatvoren prema roditeljima to znači da oni od njega nemaju nikakve koristi, da je skroz odvojen od njih. S' druge strane, za nekog drugačijeg sina se kaže da je bliži ruHmom. Sama blizina može biti suprotnost od kufra prema roditeljima, ali pošto je jezik Qur'ana perfektan ovde se dodaje upravo reč koja nas zanima. I blizak sin može biti beskoristan, pa treba biti očito da ruHm označava pomoć roditeljima, pogotovu kada postanu stari i nemoćni da privređuju.

Zapravo, čitav ovaj koren označava pomoć i to u situacijama kada osoba nije u mogućnosti da nešto uradi. Iako se raHmet i drugi pojmovi prevode u smislu milost, to je samo jedno od značenja koje nosi koren, jer se milost traži u slučaju neke osude ili kao milostinja, što su naravno oblici pomoći o kojoj se govori ovim korenom. Međutim, milost nije jedino značenje, a pošto se ovde govori o spoznaji, znanju onda treba biti jasno da se ovim imenom govori o pomoći da spoznamo o Allahu, da naučimo Njegova imena, što ne bi bili u mogućnosti sami da postignemo. Ko će nam bolje reći i objasniti išta o Allahu nego On Sam.

Treba primetiti i da je u 21:107 rečeno A nismo te poslali, osim (kao) raHmet za `aleme. Ova izjava nam može povezati čitav početak sure Fatiha, jer se njome zapravo kaže da poslanstvo i sam Qur'an za svoj cilj ima pomoć onima koji žele da shvate, da nauče.

Pridev erRahman u svom obliku označava trajnu, neprekidnu pomoć, dok erRahim označava pomoć u svakoj situaciji, pa smatram da se ime erRahman erRahim treba shvatiti kao Onaj ko u svemu trajno pomaže, i da se tu radi o pomoći kada smo bespomoćni, a u suri Fatiha je ta bespomoćnost vezana za našu spoznaju Allahovih imena - ne možemo ih spoznati bez Njegove pomoći. Sada možemo shvatiti da Njegov govor dolazi iz i zbog Njegove pomoći da Ga spoznamo, naravno onoliko koliko smo u mogućnosti.

Sada se može postaviti pitanje o tome kako Allah može u svemu da pomogne i kako može da pruži pomoć koja je trajna, u situacijama kada neko sam ne može sebi pomoći. Recimo da je neko siromašan ili da nešto ne zna da uradi ili nešto ne shvata, i da nije u stanju da sam promeni ta svoja stanja, neko bi mogao da mu pruži finansijsku pomoć tokom čitavog života, mogao bi da ga nauči da uradi mnoge stvari i pomoći mu da shvati nešto od nejasnog. U tom slučaju bi i mi bili nazvani rečju od ovog korena. Međutim, mi ne bi znali da li možemo toj osobi da konstantno pružamo pomoć dok joj treba, jer možemo da umremo pre nje ili da ostanemo bez mogućnosti da pomognemo. Zato se u Qur'anu ne pominju u jednini, za jednu osobu, već samo u množini da ukažu na društvo ili grupu osoba koja može da pruža pomoć. Pa se u 48:29 pominje množina prideva raHiim kao ruHamaa' رُحَمَاءُ, a nekoliko puta se pominje particip u množini raaHimuun u genitivnoj vezi kao الرَّاحِمِينَ.

Spoznajući druga imena naučićemo da je Allah Živi, da je Sposoban nad svim stvarima, da je Bogat, da Zna i još štošta, a u 6:12 ćemo saznati da je propisao nad Svojim nefsom raHmet, što znači da šta god da odluči da uradi nad time se nalazi Njegova pomoć. Dakle, ne samo da je u mogućnosti da pomogne, već Mu je to i prevashodna namera. Sredstvo kojim On čini je prirodni zakon, koji je On uspostavio, po želji ga menja i kontroliše, kako ćemo i saznati u četvrtom ajetu sure Fatiha.

Sve stvoreno je u paru, u ravnoteži, te pomaganje nekome nužno znači odmaganje nekom ili nečemu drugom. U nauci su poznati zakoni održanja mase (materije), energije, impulsa, naelektrisanja i dr., pa ako sve stvoreno posmatramo kao jedan sistem mogli bi reći da svaka promena bilo čega u stvorenom nužno znači promenu nečeg drugog u suprotnom smislu. Međutim, pored toga da Allah pomaže nečim postojećim, On takođe pruža pomoć od Sebe, odnosno uvodi nešto novo u stvoreno, pa takva pomoć ne biva na uštrb bilo čega. Primer takve pomoći je i sam Qur'an, a sve takve nove stvari su označene kao nubuwwet, što bukvalno znači novo u bilo kom smislu. Za Allahov govor se daje i opis neiscrpnosti, tako da je Njegova pomoć beskrajna u smislu da nam nešto kaže što bi nam moglo pomoći da shvatimo. Sve ovo uz jasnoću Njegovog govora, naših sposobnosti i drugih metoda i načina stoje uz ovo njegovo ime koje Ga opisuju kao Onog ko u svemu trajno pomaže.