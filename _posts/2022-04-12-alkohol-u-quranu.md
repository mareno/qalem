---
layout: post
title:  "Alkohol u Qur'anu"
author: aladin
categories: [ Qur'an teme, Qur'an ]
image: uploads/posts/alkohol-u-quranu.jpg
---

Post by Aladin Tue Apr 12, 2022 9:18 am


Pojam alkohol koji se koristi u mnogim jezicima danas dolazi iz jezika Arapa, od pojma al-koHl, odnosno el-kuHl الكحل. Ovaj pojam se ne koristi u Qur'anu, niti ijedan drugi od istog korena, a u jeziku Arapa se koristio za kozmetiku, šminku koja se nanosi na oči. Ova šminka se koristila još od najranijeg doba pojave pismenosti u Egiptu, tako da je poznata kroz čitavu historiju. Kod nas je došao i drugi naziv za nju, a to je surma. Naravno da su u toliko dugoj historiji nastali mnogi nazivi i mnoge razlike u načinu pripreme, supstanci od kojih se priprema, načinu nanošenja i drugog. Iako nisam u to upućen, moguće da pripremanje kozmetike i alkohola imaju zajedničkog, pa je zato jedan naziv prešao na drugo.

Ono što se smatra da je u Qur'anu naziv za alkohol je pojam khamr خَمْر. Ovaj pojam se koristi 3 puta određeno (sa el-) i 3 puta neodređeno, a takođe postoji i pojam khumur خُمُر u 24:31, koji se shvata potpuno drugačije. Koren ove reči na svom početku ima glas kha, koji označava (k)haos, odnosno nekakvo međustanje, nejasnoću i slično. I sam koren ovih pojmova takođe označava nejasnoću, tačnije dovođenja nečega do toga da je nejasno.

Zato khamr označava bilo šta što dovodi do nejasnoće i u primerima kada se koristi određeno kao el-khamr sigurno označava bilo šta što muti um, odnosno konzumentima stvara nejasnoće u glavi. Ovo se može odnositi na alkoholna pića, ali i na razne druge supstance, čak i one koje se koriste u medicinske svrhe. To je i očito kada se koristi pojam sukaaraa سُكَارَىٰ da opiše osobu koja je opijena.

U sva tri slučaja korišćenja el-khamr u 2:219 i 5:90-91 se koristi i pojam el-meysir الْمَيْسِرُ, koji se pogrešno shvata kao kocka (kockanje). Ovaj pojam dolazi od korena koji označava lakoću, olakšanje, pa zapravo označava sve materije koje se koriste da se neko opusti. Ovo takođe može da opiše neka akoholna pića, druge materije, čak i medikamente, koji ne pomućuju um, već služe samo za opuštanje. Danas je naziv za to uglavnom "rekreativne droge". Iz ovoga je jasno zašto se svaki put koriste zajedno, jer su zapravo ista tema.

Veoma bitno je shvatiti da ih Allah nije učinio haramom, tj. nije ih Allah zabranio, niti ih je učinio halalom, tj. ukazao nam da su potpuno dozvoljeni. Allah nam je rekao ono što znamo, a to je da u njima ima korisnog, koje je manje od nečeg što se naziva ithm إِثْم. Ovaj pojam se shvata kao "greh", što može da bude slučaj, ali konkretno ukazuje na loš govor, na neprilično pričanje. Ovime nam se govori da je korist koju možemo da imamo od takvih stvari (opojnih i relaksirajućih) manja od problema koje nam može napraviti govor i naše ponašanje. Zato se i kaže u 4:43 da se ne približavamo Salatu (povezivanju sa ljudima i Allahom) dok smo u stanju sukaaraa - opijenosti, sve dok ne znamo šta govorimo.

Iako svi znamo do kakvih problema korišćenje opojnih i relaksirajućih supstanci može dovesti, ipak ne bi smeli da takve stvari označimo kao haram, jer bi time izneli laž na Allaha.

Ne treba se izgubiti iz vida zajedničko korišćenje ovih pojmova, jer se iz toga vidi da ih neki konzumiraju zbog toga da budu opijeni, a neki zato što su previše napeti pa bi da se opuste. Neretko razlozi tome leže u problemima koje osoba ima unutar sebe, nekada realnih a nekada nerealnih, i umesto osude možda bi bilo bolje pokušati pomoći takvim osobama.

**Treba istaći i to da ako neka supstanca ne dovede do opijanja ili do stanja opuštenosti, bez obzira kako je mi zovemo, onda ona do tog trena ne spada u el-khamr, tj. u el-meysir.**