---
layout: post
title:  "Strana 4, deo 2 (ajeti 2:21-24, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---
 
يَا أَيُّهَا النَّاسُ اعْبُدُوا رَبَّكُمُ الَّذِي خَلَقَكُمْ وَالَّذِينَ مِن قَبْلِكُمْ لَعَلَّكُمْ تَتَّقُونَ	- 21 -	O, ljudi, slušajte vašeg Rabba, Onog koji vas je usavršio, i one od pre vas, da bi mogli da se sačuvate.

### Stvoritelj kao el-Khaaliq
Postoji nekoliko pojmova koji ukazuju na stvaranje, ali svi imaju i svoje konkretnije značenje. Jedan od tih pojmova se nalazi u imenu el-Khaaliq الْخَالِقُ. Iako se ovo ime samo jednom koristi u ovom obliku i nekoliko puta neodređeno, ono je veoma bitno za shvatiti zbog poruke koju nosi u svom značenju. Glagol khaleqa خَلَقَ se koristi oko 200 puta u značenju stvoriti nekoga ili nešto, ali trebamo shvatiti šta to uopšte znači.

U materijalističkim teorijama se govori o stvaranju ni iz čega i odsutnosti ikakvog (inteligentnog) plana u vezi stvaranja, odnosno da je stvaranje zapravo haos, da je postojanje slučaj nastao iz pukih koincidencija. Od svih tih teorija sigurno je najpoznatija Big Bang (Veliki prasak), kao i teorije koje su povezane na nju, poput Teorije evolucije. Religijske teorije (dogme) se uglavnom poklapaju sa materijalističkim teorijama u vezi stvaranja ni iz čega, ali odbacuju evoluciju. Filozofske i naučne teorije su sklone tome da se materija ne može niti stvoriti niti uništiti, te da je stvaranje ni iz čega nemoguće, jer zapravo samo ništa je nemoguće, ne postoji ikakvo ništa (lat. nequaquam vacuum - praznina ne postoji), a takođe ove teorije govore o stalnim promenama u svemu postojećem, odnosno evoluciji i devoluciji. Ipak, sve ovo su samo teorije i većinu od njih je nemoguće dokazati ili osporiti eksperimentima, a neke su čak i van sposobnosti našeg uma, pa se npr. ne može shvatiti kako je pra-materija pre Bing Bang-a nastala. Ako želimo imati Qur'an kao Uputu onda sve što mislimo da već znamo trebamo izbrisati, ostaviti po strani i prići Qur'anu u želji da naučimo ono što možemo i što će nam koristiti.

Stvaranje u imenu el-Khaaliq govori o planiranom stvaranju, o stvaranju koje je prethodno osmišljeno sa jasnim ciljem. Ovo ime, dakle, opisuje Inteligentnog Stvoritelja, Planera, Arhitektu života i postojanja uopšte. To je stvaranje poput vajara koji unapred ima viziju onog što želi izvajati od svoje gline, te svoj plan uspešno sprovede, bez ikakvih odstupanja od željenog.

Ovakvo stvaranje je i savršenstvo, ne u smislu da je stvoreno savršeno u odnosu na nešto drugo, već da je savršeno u odnosu na plan na osnovu koga je stvoreno. Pošto se ne radi o samo jednom objektu stvaranja, ovakvo stvaranje uključuje i savršenost u odnosu na drugo stvoreno, što se manifestuje u sposobnosti i mogućnostima stvorenog - sve stvoreno ima sve što mu je potrebno za postojanje u ostatku stvorenog.

Ako ovakav sistem savršeno stvorenog (khalq خَلْق) posmatramo kao zatvoren sistem, što i jeste, onda u njemu ne postoje nikakve rupe i sistem bi stoga bio samo-održiv i beskonačan u neprekidnom menjanju. Međutim, pošto je sistem već prethodno stvoren materijalizovanjem energije, logično je i da se energija može dodatno dodavati i oduzimati, čak do maximuma, što znači i urušavanje sistema i prestanak postojanja stvorenog. Ukratko: sve što se rodi - umire, sve što se razvije - jenjava.

Inteligentno stvaranje znači da Stvoritelj ima Plan zbog čega je sve stvorio. Od samog početka Qur'ana možemo shvatiti taj Plan, a on je u tome da nastane stvorenje koje Ga može spoznati preko Njegovih imena. Ništa nije kao On i ništa nema direktnu komunikaciju sa Njim, osim ruuH رُوح, za šta nam je rečeno da imamo samo malo znanja. Ovaj pojam se uglavnom shvata kao Duh, kao duhovna komponenta ljudi, što je tačno. Međutim, kao što nam je poznato, mi i nemamo neko opipljivo znanje o Duhu. Ovim pitanjem se uglavnom bavi psihologija. Pojam ruuH može imati i druga značenja, te tako označava pokretač života, ono što daje sam život. Takođe, ovaj izraz označava i kopiju, i kao Allahov ruuH znači kopije Njegovih imena. Iz tog razloga su sve Objave dolazile preko ruuH-a. I mi ljudi dobijamo od Njegovog ruuH-a, samim našim stvaranjem, a to su začeci (klice) Njegovih imena u nama. Zato je moguće da kod ljudi uočimo raHmet, dobrotu, pravednost, snagu, znanje, mudrost, i sve ono što se nalazi u Allahovim imenima kao Absolut.

Samo postojanje ruuH-a u ljudima znači da su ljudi stvorenja na kojima se čitav Plan stvaranja bazira, da je sve stvoreno da koristi ljudima kako bi mogli da Ga spoznaju preko Njegovih imena. Zato se khalq može shvatiti i da označava samo ljude, stvorenja na kojima se čitav Plan stvaranja zasniva. Sve ostalo stvoreno postoji samo zbog ljudi, kako se i govori u Qur'anu. Sa ovog aspekta khalq su samo ljudi koji su sposobni da Ga spoznaju i koji se trude da to ostvare. Zato mnogi jevreji smatraju da su samo oni izabrani za ovo, a da su svi ostali goyim, odnosno da potpadaju pod niže oblike života. Ovakvo shvatanje se nalazi i u nacizmu i mnogim oblicima nacionalizma, ali se nalazi i kod mnogih hrišćana i muslimana, kao i kod pripadnika drugačijih religija, pokreta i kultova. Iako svi oni osećaju da ljudi nisu isti i da samo neki ljudi slede Plan, ma kako on bio shvaćen, ipak mi nismo planeri tog Plana, već smo njegovi izvršioci - objekti, te sud o tome ko je na kom stupnju trebamo prepustiti Planeru. Ovakve ideje su izazvale brojne sukobe i ratove i očito je da ljudi koji gaje i sprovode te ideje zaboravljaju da mi nismo Cilj Plana, te na taj način ulaze u Tugyaan (silništvo) zaneseni, kako se i kaže u 2:15.

U vezi sa stvaranjem dolazimo i do pitanja predodređenosti. Postoje mnoge teorije fatalizma, koje su kod muslimana poznate kao qaderizam, koje govore o tome da je sve predodređeno, da je sva sudbina unapred određena. To je jedna od pomisli kod ljudi koji shvate da postoji neki Plan, te prolongiraju taj Plan od početka do beskonačnosti. Međutim, to nije ono što se kazuje u Qur'anu, jer recimo postoje izjave poput da bi znao Allah... ili pominjanje dovođenja drugačijeg, novog stvorenja. Sve ovo ukazuje da Allah ne može znati ono što ne postoji, jer Allah poznaje stvarnost, a ne ono što ne postoji, što nije nastalo, i ono što mi umislimo. Allah poznaje i sve što se skriva, ali to što se skriva takođe postoji, samo je skriveno za našu percepciju.

Ovo sve znači da je On postavio Plan, na osnovu koga je stvorio sve kako je planirao, dajući ljudima slobodnu volju da načine izbor po svojoj želji u stvarima za koje im je data ta mogućnost u prirodnom zakonu. Sve ono što je u skladu sa prirodnim zakonom, kojem je On Maalik, podleže volji (moć mulk) ljudi. Tako da ako smo voljni da Ga spoznamo u skladu sa prirodnim zakonom, našim mogućnostima, onda će se Njegov Plan i sprovesti u delo. Ako nismo voljni - On nam preti dovođenjem novog stvorenja, odnosno pokretanjem drugačijeg Plana za to što je naumio.

Sada može postati jasnije zašto nam je život podeljen na dva dela: na ovaj trenutni deo života u kome se testiramo da li smo dostojni da nastavimo sa Planom, i na drugi deo života u kome će Mu neki biti blizu, a neki potpuno udaljeni i odstranjeni.


الَّذِي جَعَلَ لَكُمُ الْأَرْضَ فِرَاشًا وَالسَّمَاءَ بِنَاءً وَأَنزَلَ مِنَ السَّمَاءِ مَاءً فَأَخْرَجَ بِهِ مِنَ الثَّمَرَاتِ رِزْقًا لَّكُمْ فَلَا تَجْعَلُوا لِلَّهِ أَندَادًا وَأَنتُمْ تَعْلَمُونَ	- 22 -	Onog ko vam je napravio Zemlju posteljom, a Nebo baldahinom i spustio je iz Neba vodu i izveo je njome plodove opskrbom za vas, pa ne činite Allahu jednake, a vi znate.

### Krevet i baldahin
Pojam firaaš فِرَاش označava mesto na koje se leži, i za Zemlju se koristi i kao glagol. Njime se može označiti i prostirka na podu i bilo šta što se prostire, poput posteljine na krevetu. Ovo može ukazati na to da je Zemlja prostrta, što se bukvalno i kaže glagolom u 51:48.

Pojam binaa' بِنَاء označava višefunkcionalnu građevinu, ali se u Qur'anu koristi samo za Nebo da napravi poređenje sa Zemljom, koja je označena kao firaaš فِرَاش u 2:22 i qaraar قَرَار u 40:64, u značenjima postelja i mesto za odmor. Zato binaa' u Qur'anu označava ukrašenu konstrukciju koja se ranije izrađivala nad krevetom i kod nas se naziva baldahin, a u engleskom canopy, a takav krevet canopy bed. Nebo kao binaa' se zato može shvatiti i kao ukras i kao zaštitu nad Zemljom kao krevetom. Takođe, iz ovoga se može shvatiti i to da se Nebo nalazi iznad Zemlje, a ne oko Zemlje, inače bi upotreba pojma baldahin bila neprecizna.

### Da li nam Allah ovim govori (i) o obliku Zemlje i Neba?
وَإِن كُنتُمْ فِي رَيْبٍ مِّمَّا نَزَّلْنَا عَلَىٰ عَبْدِنَا فَأْتُوا بِسُورَةٍ مِّن مِّثْلِهِ وَادْعُوا شُهَدَاءَكُم مِّن دُونِ اللَّهِ إِن كُنتُمْ صَادِقِينَ	- 23 -	A, ako ste se desili u sumnji od onog što spustismo na Našeg poslušnika, pa donesite suru od nečeg poput njega (o njemu) i pozovite vaše sudionike, mimo Allaha, ako ste bili u pravu.

### Ajeti i sure
Pojam ajet (aayet آيَة) označava bilo šta neobično, nesvakidašnje, drugačije, nešto o čemu treba razmisliti. Zato se i stihovi Qur'ana nazivaju ajetima (aayaat آيَات), jer predstavljaju Govor drugačiji od običnog, svakodnevnog, od govora koje mi koristimo među sobom. U vezi sa ajetima Qur'ana se uvek koristi množina, što ukazuje na to da se nikada ne treba uzimati u razmatranje samo deo ajeta ili 1-2 ajeta, već se oni trebaju razmatrati u kontekstu, koji ne može biti manji od 3 ajeta. Zato i ljudi koji žele da se upute Qur'anom uvek pogledaju u nekoliko ajeta pre i nakon onog o kome razmišljaju, da bi shvatili čitav kontekst. Pojam ajet uglavnom označava neki znak.

Pojam sura (suuret سُورَة u jednini, suwer سُوَر u množini) označava neprekinut niz, i u Qur'anu označava niz ajeta, odnosno jedno poglavlje Qur'ana. U Qur'anu ima ukupno 114 sura i, kako je već rečeno, svaka je sa najmanje 3 ajeta da bi se dobio kontekst. Ostale reči od ovog korena označavaju nisku, ogrlicu u pojmu esaawir أَسَاوِر, odnosno nanizan zid u pojmu suur سُور, kao i glagol u refleksivnoj formi V tesewweru تَسَوَّرُ, u značenju nanizaše se. Sa harfom yay umesto waw ovaj koren označava putovanje (nizanje kretanja) u svim svojim pojmovima. I pojam Izrael (Israa'iil إِسْرَائِيل) dolazi od ovog korena, u značenju (od Allaha) Vođen.
Šehid


Kod nas se pojam šehiid شَهِيد shvata kao mučenik, kao neko ko je život dao na Allahovom putu. Međutim, Allah je Šehiid i očigledno je da ne može imati to značenje. Zato šehid kao mučenik postoji samo u prevodima u nekoliko slučajeva, dok se u ostalima shvata kao svedok. Problem je što se i particip šaahid شَاهِد shvata identično.

Smatram da je naš pojam svedok nastao upravo od korena š-h-d, promenom u s-v-d, ali i da je naš pojam sudionik takođe nastao od ovog korena, promenom u s-u-d. Razlog tog mog stava je što svedok može da bude aktivan (particip), odnosno da osobe zajedno sudeluju u nečemu i da samim tim postaju jedni drugima svedoci u tome. Takođe, svedok može da bude samo posmatrač nekog dešavanja, bez aktivnog učešća u dešavanju. Istovremeno dešavanje se može dešavati nad nečim ili nekim, što bi trebalo da postane pasivni učesnik (svedok) dešavanja. Primer za sve ovo može biti tuča u kojoj više osoba tuče jednu uz posmatrače. Svi oni se mogu izraziti pojmovima korena š-h-d, jer su zapravo svi svedoci tog dešavanja, samo imaju različitu ulogu u njemu.

Zato je veoma bitno shvatiti kontekst u kome se koriste pojmovi ovog korena, jer se samo tako može odrediti uloga svedoka. Šehid u vezi Allaha nije navedeno kao Ime, ali se fraza `alaa kulli šey'in šehiidun عَلَىٰ كُلِّ شَيْءٍ شَهِيدٌ može shvatiti kao Ime u značenju Nad svakom stvari Šehid.

Konkretna značenja zavise od konteksta, a u prvom pominjanju se govori o sumnji ljudi u ono što je spušteno Resulullahu. Ovde se ne radi o sumnji u Allaha, već se radi o sumnji u Resulullaha, tj. sumnja se odnosi na to da li je zaista njemu Allah išta spustio. Zato se traži sura, odnosni niz, lista stvari koje bi ga mogle diskreditovati, odnosno opravdati njihovu sumnju. Iz ovoga možemo odmah shvatiti da ga je Allah odabrao upravo zato što ga niko nije mogao diskreditovati, reći bilo šta loše o njemu što bi ga predstavilo kao prevaranta na bilo koji način.

Njegova veza sa Allahom je nešto čemu nije mogao nijedan čovek sudelovati. Ovo je objašnjenje i za početak sure Munafikun, kada munafici svedoče da je on Allahov resul, što je nemoguće i Allah kaže da oni lažu. Slično kao što niko ne može svedočiti da nije, tako se ne može svedočiti ni da jeste, jer tome nema svedoka. Jedino ljudi mogu verovati u to, zbog čega je verovanje resulima bitna karika u verovanje u Allaha i Njegove kitabe. Ovo je veoma bitno znati da nikada ne svedočimo, tj. ne govorimo we ešhedu enne Muhammeden resulullah (I svedočim da je Muhammed Allahov resul), jer time sebe svrstavamo sa munaficima i lažovima, zato što to ne možemo svedočiti.

Izraz vaši šehidi u ovom slučaju označava one koji bi sudelovali u pripremanju sure (liste, niza) kojim bi probali da diskredituju Resulullaha, kao i sve one koji su sudelovali u dešavanjima na takvoj listi. Pošto bi svi neprijatelji Qur'ana ovakvu suru koristili protiv Qur'ana u vekovima iza nas, za shvatiti je da do ovoga nikada nije došlo, tj. da nisu imali da kažu ništa kao odgovor na ovaj izazov.


فَإِن لَّمْ تَفْعَلُوا وَلَن تَفْعَلُوا فَاتَّقُوا النَّارَ الَّتِي وَقُودُهَا النَّاسُ وَالْحِجَارَةُ أُعِدَّتْ لِلْكَافِرِينَ	- 24 -	A ako ne učinite, a nećete učiniti, tad se pazite vatre, njeno gorivo su ljudi, a pregrada je spremna za ćafire.