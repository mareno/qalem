---
layout: post
title:  "Prodaja i kamata?"
author: aladin
categories: [ Pojmovi, Terms ]
image: uploads/posts/kamata-prodaja.jpg
---

> Probaćemo da saznamo šta je kamata u Qur'anu i šta znači pojam koji se pogrešno prevodi kao prodaja.

Danas se kamatom shvata deo novca koji se dodaje na zajam i kamata se izjednačava sa pojmom ribaa الرِّبَا iz Qur'ana. Čak neki smatraju da nije svaka kamata ribaa, već samo ona koja omogućava duplu ili višestruku dobit, odnosno neke veoma velike kamate. Ovoj temi je posvećeno nekoliko stranica Qur'ana da bi nam se što bolje objasnila i korišćeni su veoma precizni izrazi i poređenja, ne samo da shvatimo šta je, već i kako ona deluje pogubno na društvo.

Sam pojam potiče od korena koji je povezan sa Rabb, mogli bi reći da pojam Rabb ima pojačano značenje od istog korena (r-b-w). Koren govori o načinu ili sredstvu kojim se nešto uvećava, obnavlja, ponavlja ili održava, o tome da se ne dopušta da nešto propadne, "umre" u bilo kom smislu. Zato pojam Rabb ukazuje na Allaha kao Onom ko brine o nama u svakom smislu, ali i konkretno, recimo ako se govori o znanju onda je On naš Učitelj, koji nas uči, ali i napominje na ono što smo zaboravili, pokazuje nam kako da povezujemo stvari, uči nas kako ispravno da razmišljamo, i drugo. On kao Rabb nam takođe pruža potrepštine za naše telo, naše srce i našu dušu, ne samo za naš um.

Sa pojmom ribaa se pominju pojmovi nafaka, sadaka, zekat i drugo, što zaista ukazuje da se radi o tokovima novca. Pominje se i pojam bey\` الْبَيْعُ, koji se prevodi kao prodaja ili biznis. Nama je poznat i pojam bey\`at, koji se tako ne koristi u Qur'anu, ali se koristi kao glagol. Bey\`at zapravo predstavlja zakletvu, garanciju koju neko nekome daje. Pojam bey\` ima slično značenje i označava zalog, npr. možemo dati neku stvar i uzeti pozajmicu, pa kada vratimo pozajmicu dobijamo tu stvar nazad. Allah nam govori da je bey` halal (dozvoljen), ali je ribaa haram (zabranjena).

Pojam bey` se danas manifestuje u zalagaonicama, koje su verovatno najviše popularne u SAD, i ovo je potpuno halal posao i veoma različit od ribaa. U zalagaonice ljudi donose neke dragocenosti za koje dobijaju pozajmicu, koju moraju da vrate u određenom roku uz ono što mi zovemo kamatom. Tako, recimo, neko ko ima neki zlatni predmet koji vredi $2000 može dobiti pozajmicu od $200 na 30 dana, sa obavezom da vrati $250. Ukoliko onaj ko je uzeo pozajmicu vrati novac u roku dobija svoj predmet nazad, u suprotnom gubi predmet. Zašto kažem da je ovo halal posao, iako je jasno da se radi o kamati?

Zalagaonice postoje hiljadama godina, i one su uvek bile legalan posao. Da bi neki posao bio dobar obe strane moraju biti zadovoljne, tj. moraju ostvariti neku dobit u njemu. Za onog ko uzima pozajmicu dobit je u tome što je dobio novac koji mu je potreban veoma lako, i ovo je jedan od načina da se jača ekonomija jednog društva. Dobit za onog ko daje pozajmicu je upravo u kamati koju dobija ili u predmetu koji je uzeo kao zalog, kada njihova transakcija zapravo postaje prodaja (predmet za dati novac). U ovom poslu ne postoji izvesnost, jer onaj ko uzima pozajmicu možda neće moći da je vrati i tako gubi, dok onaj ko daje pozajmicu gubi novac i dobija predmet koji u međuvremenu može izgubiti vrednost.

Ono zbog čega bey` i ribaa nisu slični je u tome što kod ribaa ne postoji zalog, već se daje pozajmica nekom ko nema nikakvu vrednost i ko uglavnom ne može da vrati tu pozajmicu, kao ni velike kamate koje idu na nju. Dakle, daje se pozajmica nekom ko ne može da je vrati, zbog čega mnogi ljudi ostaju u dužničkom ropstvu. Recimo, takođe na Zapadu, tinejdžeri uzimaju kredite za fakultet koje moraju da vraćaju 20 i više godina nakon studija, te praktično svoje najbolje godine provedu za vraćanje pozajmice. Ovo se ciljano postiže tako što troškovi studiranja bivaju neracionalni, čime se uništava ekonomija i dovodi se do ogromne nesrazmere u socijalnom statusu društva. Da su budući studenti u situaciji da ponude neku stvar(i) za pozajmicu, koja bi im prolongirala vraćanje nakon studija, situacija bi za njih bila povoljna, jer bi samo oni koji unapred imaju neka sredstva bili u mogućnosti da uzmu pozajmicu. Ovime bi i kvalitet i očekivanja od visokog školstva porastao.

Drugi oblik naoko sličan bey` je hipotekarni kredit, sa značajnom razlikom, zbog čega je hipoteka ribaa i haram. Naime, ovde ne dolazi do otuđenja zaloga i vraćanje nije fiksirano, već je podeljeno na periode, u kojima zajmodavac (obično banka) u ratama (obično mesečno) dobija deo pozajmice uvećane za kamatu. Ova kamata se računa duplo ili čak višestruko, o čemu se govori u 3:130. Zato neki "učenjaci" smatraju da je ribaa zapravo samo ovakav oblik kamate, koji se računa nekoliko puta, ali to je samo jedan od oblika ribaa.

Ribaa je zapravo svaki zajam u kome ne postoji zalog i u kome iznos koji se vraća nije fiksiran. Iz tog razloga se nasuprot ribaa stavlja sadaka, jer je očito da onaj ko uzima zajam nema ništa da ponudi kao zalog, te mu se zajam može samo pokloniti kao sadaka. Sam pojam "pozajmica" je u Qur'anu qarD قَرْض i uvek se javlja kao pozajmica Allahu. Sadaka spada u jedan od oblika pozajmice Allahu.

Mogli bi za sada da zaključimo da postoji pozajmica za stvar koja vredi više od pozajmice i služi kao zalog, što je halal, a postoje pozajmice bez zaloga. Pozajmica bez zaloga može biti beskamatna ili imati kamatu u sebi, što je haram, jer jedna strana dobija zbog gubitka druge. Hipotekarni kredit može postati halal tako što bi se imovina oduzela do roka za vraćanje kredita, a zalogodavac bi imao fiksan iznos za vraćanje pre isteka roka. U 2:282 se detaljno govori o ugovorima vezanim za pozajmicu (dug).

Postoji još jedna vrsta transakcije koja je danas veoma proširena i negativno utiče na ekonomiju, a pominje se od 2:265. Navode se dva primera: jedan pozitivan i jedan negativan. U pozitivnom primeru se pravi poređenje onih koji daju sadake i to je pozajmica Allahu, koja je pomenuta. Ovde se koristi pojam ribwa, od istog korena kao i ribaa, i odnosi se na baštu o kojoj neko brine (obrađuje je, zasađuje, ubira plodove... privređuje od nje). Pojam se pogrešno prevodi kao "uzvišenje, brdo".

Zapravo se govori o imetku (zemlji, bašti) koju neko ima i radi na njoj. Ta je bašta ono o čemu on može da brine, dovoljno je malo kiše ili čak rose da je zalije da bi ona dala svoj plod, ne mora da ima ni sistem navodnjavanja, niti neke velike količine plodove. To je bašta o kojoj osoba može da brine.

Drugi primer govori o vlasniku ogromne bašte sa raznovrsnim plodovima, sa rekama koje protiču kroz nju. Međutim, vlasnik te bašte je veoma star, a njegovi potomci su slabi, i takvu baštu nema ko da obrađuje, da se brine o njoj, pa je pogodi vetar i sve uništi.

Ovo je zapravo paralela sa onim što danas vidimo kao "izdavanje", bilo da su to stanovi i kuće, lokali, fabrike, polja, razne mašine i drugo, sve ono što osoba ne može sama da postigne, već joj je u višku. Da se podsetimo da nam Allah na pitanje "Šta da udeljujemo?" daje kratak odgovor "Višak!". Dakle, ove stvari su ljudima višak, jer u njima ne stanuju, ne posluju sami u njima, ne rade u njima ni sa njima. Umesto da sve to daju onima koji bi mogli da ih koriste i tako steknu Allahovo zadovoljstvo i ostanu da rade sa onim o čemu mogu da brinu, oni ih izdaju i, poput ribaa, stvaraju dobit na štetu nekog.

Očit je razlog zašto se ova dva primera pominju upravo pre pominjanja bey`, ribaa i pozajmice (duga, deyn). Ono što se treba učiniti je da se ovaj višak pokloni kao sadaka ili da se besplatno ustupe kao pozajmica onima koji bi mogli da ih koriste. U suprotnom taj je posao kulučenje, kada neko mora da plati za korišćenje, što u konačnici znatno utiče na cenu. Ne radi se samo o jednoj ceni, već i tu dolazi do višestrukog uvećanja cene, usled sličnog postupka koji se plaća za uvećanu cenu materijala, mašina i svega ostalog što neko koristi u svom poslu, npr. cena nekog ko mu pruža usluge uvećana jer pružalac usluga posluje iz unajmljenog prostora.

### Mogli bi da zaključimo nekoliko stvari:
- Sadaka je zajam Allahu, i sve što nam je u višku je najbolje proslediti onima kojima treba,
- ono što je višak se može i pozajmiti, bilo da je to novac ili nepokretnosti
- ono što je višak se ne bi trebalo iznajmljivati, a sigurno dovodi do propadanja ekonomije
- ljudi trebaju "obrađivati baštu" o kojoj se mogu sami brinuti
- bey\` je zalog, tj. pozajmica sa zalogom, i potpuno je halal, čak iako postoji ono što mi zovemo kamatom, odnosno dug uvećan za konstantan iznos
- ribaa je pozajmljivanje novca bez zaloga, pri čemu dolazi i do duplog ili višestrukog obračuna kamate; ovaj vid pozajmice je haram i on najviše devastira ekonomiju.