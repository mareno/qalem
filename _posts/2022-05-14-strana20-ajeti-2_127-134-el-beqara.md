---
layout: post
title:  "Strana 20 (ajeti 2:127-134, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---

***وَإِذْ يَرْفَعُ إِبْرَاهِيمُ الْقَوَاعِدَ مِنَ الْبَيْتِ وَإِسْمَاعِيلُ رَبَّنَا تَقَبَّلْ مِنَّا إِنَّكَ أَنتَ السَّمِيعُ الْعَلِيمُ	- 127 -	I kad je izvukao Ibrahim pravila iz Beyta, i Isma`il: "Naš Rabbu, primi od nas, Ti si istovremeno esSemii` el`Aliim.***

### Qawaa`id
Pojam qawaa`id قَوَاعِد je množina ženskog participa qaa`ida, koji se ne koristi u Qur'anu. Ovaj particip je poznat po imenu organizacije al-Qa'ida. Značenja mogu biti brojna, a pošto koren prvenstveno označava sedenje, organizacija nosi ovo ime u značenju Sedište.

U vezi sa ženama se koristi u 24:60 i, kako se može videti, treba se naglasiti da se odnosi na žene da bi dobilo potrebno značenje. To značenje je usedelice, odnosno žene koje se ne udaju. U ostala dva pominjanju u 2:127 i 16:26 se shvata da označava temelje, jer se koristi sa beyt i sa bunyaan, što se shvata kao kuća, odnosno građevine. U takvom kontekstu, sa kućom i građevinama, značenje bi bilo temelji.

Međutim, već je bilo komentara o tome da beyt ne mora da znači kuća. U ovakvom kontekstu značenje je pravila, ali pojam može imati i druga značenja, pa se tako u vezi sa jezikom koristi da označi gramatiku, koja zapravo predstavlja pravila nekog jezika. Sa Ibrahimom su to životna pravila, pravila ponašanja, kao što možemo videti u njegovom moljenju (dovi) u 6:162, gde mu je to i život i smrt (način na koji živi i umire), izražen pojmom nusuk. Slično kao što će se navesti nešto kasnije u suri Beqara reči Ya'quba svojim sinovima.

U sva tri pominjanja se koristi određeno, pa se rečeno odnosi na sve usedelice, temelje i pravila. U 2:127 je bitno primetiti i subjekat glagolima, kada se prvo javlja sam Ibrahim kao subjekat u izvlačenju pravila iz Beyta, a onda se za drugi glagol dodaje i Isma'il. Ovakvih primera ima dosta u Qur'anu i treba obratiti pažnju na to šta je subjekat (ili objekat) kom glagolu.

***رَبَّنَا وَاجْعَلْنَا مُسْلِمَيْنِ لَكَ وَمِن ذُرِّيَّتِنَا أُمَّةً مُّسْلِمَةً لَّكَ وَأَرِنَا مَنَاسِكَنَا وَتُبْ عَلَيْنَا إِنَّكَ أَنتَ التَّوَّابُ الرَّحِيمُ	- 128 -	Naš Rabbu, učini nas dvojicu muslimanima Tebi, i od našeg potomstva ummet muslimana Tebi, i pokaži nam načine primene, i vrati nam se. Ti si etTewwaab erRahiim.***

### Ummet
Harf mim م predstavlja proces, tok nečega, a sa početnom hemzom koren hemze-mim-mim أ م م označava nešto što nema tok, što ne teče, što se ne razliva, što se drži na okupu da se ne razlije. Harfom mim se predstavlja i voda, pa ovaj koren možemo i shvatiti kao posudu koja čini da se voda ne razlije i daje joj neki oblik. Tako bi osnovno značenje korena od koga su reči umm أُمّ, ummet أُمَّة, imaam إِمَام i druge bilo držanje.

U slučaju umm, sa osnovnim značenjem (nečija) majka, jasno se govori o nošenju bebe, držanju bebu u majčinoj utrobi. Iako se majka može označiti pojmom za oca (eb), koji govori o poreklu deteta, otac se ne može označiti pojmom za majku (umm), jer ne drži bebu. Majka se može iskazati i pojmom waalida, u značenju odgajateljica, kao i drugim pojmovima. Pored biološke majke, umm se u Qur'anu koristi i kao umm-ul-kitaab i umm-ul-quraa. Pojam umm-ul-kitaab označava ono što drži Kitab i iz 3:7 saznajemo da su to Allahovi ajeti, bez kojih bi se Kitab razlio i pomešao sa nečim drugim. Pojam umm-ul-quraa odgovora grčkom metropolis (majka gradova), i označava ogromno mesto koje drži na okupu manja mesta ili svoje delove, prema kome manja mesta gravitiraju.

Pojam imaam predstavlja nekog ili nešto što drži nešto. Uvek se radi o nekim informacijama, bilo da su to zapisi ili su ljudi u čijem se ponašanju mogu pročitati potrebne informacije. Zato bi značenje ovog pojma u vezi sa zapisima mogli biti registar, a u vezi sa ljudima vodilja. Imaam je glagolska imenica u formi III, pa predstavlja odnos jednog prema više, odnosno imaam je uvek prema više ljudi. Ovaj pojam se koristi i za jedninu i za množinu, za šta je primer 25:74. Zbirna imenica e'immet predstavlja vođe, a u negativnom kontekstu se može prevesti i kao kolovođe, jer ta reč u našem jeziku ima negativan prizvuk.

Ummet predstavlja zajednicu koja se drži na okupu, bez obzira na broj članova. U 16:120 se govori o tome da je Ibrahim sam bio ummet. Ummet na okupu drži njihov imaam, što je u našem slučaju Qur'an, a Allah nam je Rabb. Ne postoje nikakvi drugi imami onima koji prihvataju Allahovu Uputu kao jednu, te su stoga i jedan ummet. Iako se danas govori o ummetu Muhammeda, od toga nema ništa. Trebamo se držati Qur'ana i tražiti od Allaha da nam oprosti i da nam pomogne, učeći nas onome što ne znamo i dajući nam snage da prihvatimo i sprovedemo ono što znamo. Kao što je od sunnet množina sunen, tako je i od ummet množina umem أُمَم.


### Mensek
Koren nun-sin-kaf ن س ك možemo posmatrati zajedno sa korenom sin-kaf-nun, jer imaju veoma slično značenje, kao što se može videti iz harfova od kojih su sačinjeni i njihovog redosleda. Mi ih imamo u glagolima nasukati i sukati. Značenja korena se tiču mesta na kome se neko ili nešto nalazi, pa se u slučaju nun-sin-kaf govori o nekome na kome se nešto nalazi, dok se u slučaju sin-kaf-nun govori da se neko nalazi na nečemu, nekom mestu.

Tako se sa miskiin označavaju nesposobne osobe, iz raznih razloga, koje su ograničenog ili onemogućenog kretanja, koje su nasukane na nekom mestu. Mensek, sa druge strane, označava ono što je nasukano na neku osobu, i pošto se odnosi na qawaa`id (pravila) treba ovo shvatiti da se govori o Ibrahimu koji se ponaša po pravilima koja je izvukao iz Beyta.

Obično se smatra da mensek مَنسَك i u množini menaasik مَنَاسِك označavaju ritual, obred i slično, te se čak i u Qur'anu shvata kao obred žrtvovanja životinje i drugačije vrste obreda (obred klanjanja, obred Hadždža, itd.). Shvatanja sam da mensek znači način ponašanja prema nekim pravilima, što može uključivati i obrede, ali se radi o bilo kakvom ponašanju, kao skupu moralnih normi, bilo da se radi o pojedincu ili zajednici. Zbog pominjanja erRahiim ovo konkretnije znači sprovođenje pravila u supstvenom životu, pa se odnosi na kompletnu praksu pojedinca ili zajednice, sve ono što čine u bilo kom smislu, a što može potpasti pod pravila.

Prvo bi trebali, poput Ibrahima, da iz Qur'ana shvatimo pravila koja se pominju, a onda i da molimo da nas Allah kao naš Rabb nauči praktičnoj primeni tih pravila. Pravila je zapravo veoma malo u odnosu na načine na koje se taj mali broj pravila može sprovesti. Tako da bi mogli reći da je lakše naučiti pravila, nego uvideti načine na koji se ona mogu primeniti. Zato Ibrahim sa sinom i moli da mu Allah pokaže menaasik, tj. načine na koje može primeniti pravila koja je sam izvukao iz Beyta. Slično i mi možemo relativno lako uočiti i shvatiti pravila pomenuta u Qur'anu, ali je znatno teže uočiti svaki način na koji ih možemo primeniti. Zato nam je potrebna stalna Allahova pomoć u svakoj konkretnoj situaciji, da se Allah vraća na nas i da nam ukazuje kako možemo nešto praktično primeniti.

Shvatanjem ovog pojma kao ritual ljudi su od Allahove Upute napravili kult u kome se izvode neki mistični rituali, kojima niko ne zna svrhu. Uputa treba biti Qur'an, a ono što iz njega shvatimo trebamo Allaha da nam pomogne da uočimo i načine na koje to možemo primeniti. Bez prakse verovanje i znanje ne vrede. Uočavanje načina primene se postiže logikom (el-Hikma), koju Ibrahim sa sinom traži za svoje potomstvo u Objavi, koja je zapravo Qur'an. Zato je Qur'an prepun primera o svemu, iz kojih možemo zaključiti kako i sami da nešto praktično primenimo.

***رَبَّنَا وَابْعَثْ فِيهِمْ رَسُولًا مِّنْهُمْ يَتْلُو عَلَيْهِمْ آيَاتِكَ وَيُعَلِّمُهُمُ الْكِتَابَ وَالْحِكْمَةَ وَيُزَكِّيهِمْ إِنَّكَ أَنتَ الْعَزِيزُ الْحَكِيمُ	- 129 -	Naš Rabbu, i podigni u njima glasnika od njih, kazuje im Tvoje ajete, čineći da uče Knjigu i Logiku i čineći da se očiste. Ti si el`Aziiz elHakiim."***

#### Glagolske forme
U jezicima glagoli igraju značajnu ulogu, pa tako i u jeziku Qur'ana. U jeziku Qur'ana su reči bazirane na svojim korenima, koji se sastoje od 1-5 harfova (slova). Najveći broj korena je od tri harfa, zato je i najveći broj reči od korena od tri harfa. Čak i koreni koji se sastoje od samo jednog ili dva harfa se ponašaju veoma slično onima od tri harfa, dok koreni od 4 i 5 harfova odstupaju od takvog ponašanja, ali samo malo. Zato, kada se govori o glagolskim formama, onda se misli na glagole čiji su koreni od tri harfa, a ostale koreni se dodatno objašnjavaju. Znanje o glagolskim formama je jedno od najbitnijih iz gramatike, koja se naziva qawaa`id قَوَاعِد, pa će se ovde komentarisati, odmah nakon upotrebe tog pojma u Qur'anu.

Glagolske forme se obično označavaju rimskim ciframa (kao redni brojevi), pa su, iako ih postoji više, obično one označene brojevima I-X (1. do 10.). Osnovna ili glagolska forma I predstavlja polaznu formu glagola i njeno značenje odražava značenje samog korena. Bitno je znati perfekt (svršeno vreme) i imperfekt (nesvršeno vreme) glagola u III licu jednine muškog roda da bi se glagol mogao izmenjati (konjugovati) za ostala lica. Nekada iz samog Qur'ana to nije moguće odrediti za određeni koren, ali je tada i nebitno, jer se glagol ne koristi nikako ili se koristi samo u određenim formama, slično kao što u drugim jezicima ne postoje glagoli od svake reči ili postoje samo u određenim situacijama.

Glagolskih imenica osnovne forme može biti tri, jer se glagolska imenica dobija tako što se na prvi harf dodaje jedan od tri samoglasnika (fetha, kesra ili damma), pa tako od korena sin-lam-mim možemo dobiti glagolske imenice selm, silm i sulm. One imenuju radnju glagola na njenom početku, toku i završetku, respektivno. Aktivni particip se kod troslovnih korena dobija dodavanjem dugog A (fetha i elif) na prvi i kratkog I (kesra) na drugi harf, pa bi od istog korena aktivni particip bio saalim. Pasivni particip se dobija dodavanjem harfa mim (M) i kratkog A (fetha) pre prvog i dugog U (damma sa waw) nakon drugog harfa, pa bi od istog korena pasivni particip bio mesluum, ili u poznatim rečima medžnuun i ma`ruuf.

Glagolska forma II govori o uzrokovanju forme I, odnosno predstavlja radnju kojom se uzrokuje neka druga radnja koja se može izraziti korenom. Tako npr. glagol zekaa زَكَىٰ u 24:21 označava stanje nekog ko je čist, dok glagol zekkaa زَكَّىٰ označava radnju čišćenja, tj. uzrokovanja stanja čistoće nekome ili nečemu. Može se videti da se ova forma u perfektu može prepoznati po dupliranom srednjem harfu kod troslovnih korena. Glagol bi bio selleme, a glagolska imenica od pomenutog korena bi bila tesliim, od čega i mi imamo glagol teslimiti (se). Aktivni i pasivni particip se razlikuju samo u jednom glasu, a od ovog korena bi bili musellim i musellem.

Glagolska forma III govori o tome da se radnja vrši sa nekim ili od jednog prema više, tj. forma govori da se radnja dešava sa nekim ili protiv nekih. Poznaje se po obliku, jer u perfektu ima dugi glas A (fetha sa elifom) na prvom harfu kod troslovnih korena. Za pomenuti koren glagol bi bio saaleme. Poznata glagolska imenica je kitaab, a od pomenutog korena bi bila silaam, iako se koriste i oblici poput siilaam i musaalema, koji nisu nužno glagolske imenice ove forme. Aktivni i pasivni particip su takođe veoma slični i imaju dugi glas A, pa bi bili musaalim i musaalem.

Glagolska forma IV se koristi da opiše prenošenje radnje, te se koristi sa tranzitivnim glagolima. Prenošenje radnje može da znači i njeno uzrokovanje, pa za neke glagole ima značenje kao i forma II. Poznaje se po početnom elifu sa hemzom. Tako je od pomenutog korena glagol esleme, a glagolska imenica islaam. Aktivni i pasivni particip su muslim i muslem.

Glagolska forma V je refleksivna za formu II, odnosno označava uzrokovanje glagola (prema) sebi. U našem jeziku bi glagol naučiti (nekoga) kao refleksivni bio naučiti se(be). Postoje još dve refleksivne forme glagola i kod svake se dodaje harf ta (T), koji označava vraćanje radnje na subjekat (refleksija). Tako bi glagol od pomenutog korena bio teselleme, a glagolska imenica bi mogla biti tesellum ili tisilaam. Participi bi bili mutesellem i mutesellim.

Glagolska forma VI je refleksivna za formu III, pa predstavlja reciprocitet, da se radnja vrši u oba smera istovremeno. Primer u našem jeziku za ovo bi bilo svađaju se. Glagolska imenica bi bila tesaalum, a participi imaju isti oblik kao i forma III, sa tim da se dodaje harf ta koji označava refleksiju, pa su oni mutesaalim i mutesaalem.

Glagolska forma VII opisuje antikauzativ, odnosno glagole kod kojih je uzrok nebitan ili nepoznat. Primer u našem jeziku bi bio kiša pada. Možda zbog smisla glagoli imaju sufiks in-, pa bi tako od pomenutog korena glagol bio inseleme, glagolska imenica insilaam, a participi munselim i munselem.

Glagolska forma VIII je refleksivna za osnovnu formu I. Glagol bi bio isteleme, glagolska imenica istilaam, a participi mustelim i mustelem.

Glagolska forma IX je veoma retka i označava dobijanje trajnih osobina, pa uglavnom označava dobijanje neke boje (kao naše pobeleti, pocrneti, pocrveneti...) ili trajnog nedostatka. Za pomenuti koren bi glagol bio islemme, dok bi, recimo, sa iHmerre mogli reći da je neko postao crven. Zbog dupliranja zadnjeg harfa glagolska imenica bi bila islimaam, a particip muslemm.

Glagolska forma X opisuje privremenost radnje, bilo da je neko dobio ili da mu je potrebna. Tako bi od glagola živeti ova forma mogla opisati nečiju živahnost ili postiđenost, zavisno da li odražava to da je neko pun života ili ga treba. Često se ovom formom govori o traženju nečega, pa je poznata glagolska imenica istigfaar, kao traženje oprosta. Glagol od pomenutog korena bi bio istesleme, glagolska imenica istislaam, a participi musteslim i musteslem.

Kako je rečeno, postoji još glagolskih formi za višeslovne korene, kao i posebnih pravila za određene korene, a ovo su opšta pravila za troslovne korene i njihove glagole. Prikazani primeri su samo radi pojašnjenja, jer mnogi od njih ne postoje ni u jeziku Qur'ana ni u jeziku Arapa.

Smatram da ovaj prikaz može biti koristan onima koji polaze od značenja samog korena, preko forme koju neka reč (glagol, glagolska imenica, particip...) ima, zatim funkcije koju reč ima u rečenici i konteksta u kome se koristi, da bi došli do konačnog shvatanja konkretnog značenja određene reči. Ovim putem, smatram, se stiče više shvatanje.

***وَمَن يَرْغَبُ عَن مِّلَّةِ إِبْرَاهِيمَ إِلَّا مَن سَفِهَ نَفْسَهُ وَلَقَدِ اصْطَفَيْنَاهُ فِي الدُّنْيَا وَإِنَّهُ فِي الْآخِرَةِ لَمِنَ الصَّالِحِينَ	- 130 -	A ko polaže nadu (u drugo) od milleta Ibrahima, osim onaj ko je zabudalio svoj nefs? A počelo je tako što smo se usaglasili sa njim na Dunjaluku, a on će takođe u Ahiretu biti od onih čije je stanje poboljšano.***

### Mustafa
Koren Sad-fa ص ف iskazuje glagole gladiti, maziti, u svojoj osnovnoj formi, koja se u Qur'anu ne koristi. Kao stanje iskazuje nešto što je glatko, u čemu nema nikakvog trvenja niti otpora. Zato se koristi za veoma prijateljske odnose, odnose ljubavi i prisnosti, nešto sa čim je neko potpuno zadovoljan, spokojan, smiren. Koren pojačan sa fa iskazuje red, da su stvari postavljene u liniju tako da ništa ne štrči. Nadalje, koren može opisati nešto bez primesa, takvo da mu ništa unutar sebe ne stvara probleme. Sa predlozima glagoli dobijaju dodatna značenja.

Kao tranzitivan glagol u formi IV aSfaa أَصْفَىٰ se u dva slučaja koristi za davanje spokojstva sinovima, čime je većina ljudi zadovoljna nasuprot kćerima. Ovo preferiranje se izražava i refleksivnim glagolom iSTafaa ٱصْطَفَىٰ kada se koristi sa predlogom `alaa عَلَى, koji znači nad, nasuprot, naspram, protiv. U ovim slučajevima se govori o izboru nečega naspram nečeg drugog, recimo u izboru Adema, Nuha, porodice Ibrahima i porodice `Imrana naspram svih `alema ili izbor Merjem naspram svih žena `alema. Ovo ne govori da su oni bezgrešni ili bilo šta slično, već da su oni najbolji izbor od onog što se bira. Pošto je smisao našeg postojanja u tome da spoznajemo Njega preko Imena, čime bivamo `alemi, onda se pomenuti izbori i vrše od njih. Slično se govori i o Taaluutu (Saul) kao izboru za kralja kog su tražili Benu Isra'il; to ne znači da je Taaluut bio perfektan ili najbolji čovek, već da je u tom trenutku i situaciji bio najbolji izbor po Allahu. O izboru se govori i kad se koristi predlog min مِنْ, koji znači od (izbor od nekih).

U slučaju kada se ne koristi predlog ne radi se o izboru, već o usaglašanju sebe sa nekim, na način da je odnos gladak. To su slučajevi koje Allah govori o Ibrahimu, kada Ya'qub govori sinovima o Dinu i kada se Merjem govori o njenoj odabranosti. U slučaju Merjem glagol se koristi dva puta, prvo bez, a onda sa predlogom. U slučaju predloga se radi o tome, kako je rečeno, da je ona odabrana naspram žena `alema, dok se u slučaju glagola bez predloga govori o tome kako je Allah u saglasju sa njom, kako Allah nema zamerki u vezi nje, sve je glatko. Slično Ya'qub govori sinovima da Allah nema nikakvih zamerki prema Diinu, da ga je Allah usaglasio za njih (Ya'qubove sinove i druge ljude).

Slučaj sa Ibrahimom je veoma bitan, jer taj deo počinje sa le-qad لَقَد, što označava početak nečega (počelo je kada...), pa trebamo razmisliti o tome šta je počelo. Odmah u 2:131 nam je rečeno da je Allah tražio od Ibrahima da se preda imperativom eslim أَسْلِمْ. Sam ovaj glagol znači da je traženo da Ibrahim ne pravi nikakve prepreke prema Allahu kao svom Rabbu, što je Ibrahim prihvatio. Allah se je tako usaglasio sa Ibrahimom i nije postojalo išta što ga nije naučio. Ovaj trenutak je bitan jer je to početak islama, početak potpuno mirnog učenja od Allaha.

Mustafa je particip u glagolskoj formi VIII koji se u Qur'anu ne koristi u jednini. Ako bi se koristio značenje Odabranik bi bilo moguće samo sa pomenutim predlozima, inače je značenje da je Allah u saglasju sa nekim, na način da je taj neko muslim (predan) Allahu i da Allah ne ograničava njegovo učenje. Zbog toga Ibrahim i Isma'il mole za ummet muslimana Allahu, ummet koji će se potpuno predati i posvetiti Allahu, ne stvarajući ikakve prepreke u sopstvenoj spoznaji. Na žalost taj ummet je kratko trajao, jer su ljudi počeli da budu muslimani drugim ljudima, smatrajući da tako slušaju Allaha. Zbog toga su se okrenuli agresiji umesto onome što ih Allah uči, žudeći za Dunjalukom i zaboravljajući Ahiret.

Da bi sledili millet (milje, primer) Ibrahima trebamo se predati Allahu kao našem Rabbu (Učitelju), pa ćemo, ako On želi, biti Mustafe Njemu na Dunjaluku, a na Ahiretu će nam još popraviti stanje, kao Ibrahimu.

***إِذْ قَالَ لَهُ رَبُّهُ أَسْلِمْ قَالَ أَسْلَمْتُ لِرَبِّ الْعَالَمِينَ	- 131 -	Kad mu reče njegov Rabb: "Predaj se!", reče: "Predan sam Rabbu `alema".***

***وَوَصَّىٰ بِهَا إِبْرَاهِيمُ بَنِيهِ وَيَعْقُوبُ يَا بَنِيَّ إِنَّ اللَّهَ اصْطَفَىٰ لَكُمُ الدِّينَ فَلَا تَمُوتُنَّ إِلَّا وَأَنتُم مُّسْلِمُونَ	- 132 -	A preneo je Ibrahim to sinovima svojim, i Ya`qub: "O, sinovi moji, usaglasio se Allah Dinu, pa ne umirite osim dok ste muslimani".***

***أَمْ كُنتُمْ شُهَدَاءَ إِذْ حَضَرَ يَعْقُوبَ الْمَوْتُ إِذْ قَالَ لِبَنِيهِ مَا تَعْبُدُونَ مِن بَعْدِي قَالُوا نَعْبُدُ إِلَـٰهَكَ وَإِلَـٰهَ آبَائِكَ إِبْرَاهِيمَ وَإِسْمَاعِيلَ وَإِسْحَاقَ إِلَـٰهًا وَاحِدًا وَنَحْنُ لَهُ مُسْلِمُونَ	- 133 -	Ili ste bili svedoci kad se nazre Ya`qubu smrt, kad reče svojim sinovima: "Šta slušate nakon mene?" Rekoše: "Slušamo tvog ilaaha i ilaaha predaka tvojih Ibrahima i Isma`ila i IsHaqa, ilaaha Jednog, i mi smo Njemu muslimani."***

### ilaah
Imenica ilaah إِلَٰه se u naš jezik prevodi kao bog, ali pošto poreklo i značenje te reči u našem jeziku nije jasno, ja ću izbegavati takav prevod. Pojam ilaah može biti glagolska imenica u formi III, kao npr. kitaab, a može biti i glagolska imenica u formi IV kao islaam. Takođe može odraziti oboje istovremeno u jednom korišćenju. Zavisno od ovoga može biti korena elif-lam-ha أ ل ه ili samo lam-ha ل ه, što je veoma bitno uočiti. Ova dva korena su međusobno suprotnog značenja, pa prvi označava odvući nečiju pažnju, dok drugi označava privući nečiju pažnju.

Ime Allah je potencijal od lam-ha i označava Ga kao Onog ko može sve da privuče. Nasuprot Njegovom Imenu, particip aalihet آلِهَة predstavlja zbirnu imenicu kojom se iskazuje sve ono i svi oni koji odvlače od Allaha, pa se ovaj particip uglavnom prevodi kao bogovi (što izbegavam da koristim). Od aalihet je u mnogim jezicima nastao pojam elita. U Qur'anu se koristi kako za ljude tako i za recimo kipove ljudi, koji odražavaju poslušnost prema tim ljudima nasuprot poslušnosti ('ibaadet) Allahu.

Pošto su ovo imena ne treba ih prevoditi, osim particip aalihet kao elita, ali treba shvatiti da su to reči koje imaju značenje, a ne nasumično odabrane reči.

***تِلْكَ أُمَّةٌ قَدْ خَلَتْ لَهَا مَا كَسَبَتْ وَلَكُم مَّا كَسَبْتُمْ وَلَا تُسْأَلُونَ عَمَّا كَانُوا يَعْمَلُونَ	- 134 -	Taj ummet, već mu je odvojeno šta je zaradio, a vaše je šta zaradiste, i ne pitate se o onome šta su se desili da rade.***