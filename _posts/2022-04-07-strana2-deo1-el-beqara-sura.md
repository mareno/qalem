---
layout: post
title:  "Strana 2 (ajeti 2:1-5, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---

(ajeti 2:1-5, el-beqara سورة البقرة)


بِسْمِ اللَّهِ الرَّحْمَـٰنِ الرَّحِيمِ


الم	- 1 -	(je) elif-lam-mim. 

### Razdvojena slova - muqaTTa`aat 

Na početku 29 od 114 sura se nalaze samo slova (harfovi) umesto reči. Ti harfovi se zovu muqaTTa`aat حُرُوف مُقَطَّعَات, što znači da su razdvojena slova. Četiri sure su nazvane po slovima kojima počinju, a to su sure Ta-ha, Ya-Sin, Qaf i Sad.

Postoji nekoliko shvatanja ovih slova, njihovog značenja i uloge, od toga da služe samo za dekoraciju do toga da ljudima nije moguće da znaju njihovo značenje ni ulogu. Smatram da je sve u Qur'anu objavljeno ljudima, te je stoga moguće shvatiti sve u njemu, uključujući i ova slova. Od svih tih različitih shvatanja preferiram ono koje navodi andaluzijski komentator Qur'ana Ibn Hayyan, a za koje govori da je shvatanje Ibn \`Abbasa i Abdullaha ibn Mes`uda. Po tom shvatanju ova slova se zapravo odnose na Allahove osobine (imena).

Ovom shvatanju bih dodao to da smatram da su ovo posebne reči koje nemaju formu, već samo nose celokupno značenje korena iz koga su nastale, a koji je sastavljen od samih slova reči. Tako, pošto se sva ova razdvojena slova javljaju ili sama ili u grupama do pet, smatram i da su sve reči jezika Qur'ana nastale od korena koji mogu imati 1-5 slova. Tako bi najjednostavnije reči bile čestice bi-, fi-, we, fe... i nosile bi značenje kakvo ima jedino slovo iz njihovog korena. Na ovaj način, iz ovakvog shvatanja, smatram, mogu da se spoznaju značenja svih pojedinačnih slova pisma Qur'ana, kao i proširena značenja u kombinaciji slova; nadalje, potrebno je shvatiti značenja pojedinih oblika, recimo razlikovati glagol i glagolsku imenicu, što bi zajedno sa konktekstom u kome se reči koriste dovelo do potpunog shvatanja bilo koje reči u Qur'anu. Ovako detaljan uvid u Qur'an bi zahtevao ogromnu višegodišnju posvećenost, što je verovatno razlog zašto je objava Qur'ana trajala 23 godine i to narodu koji je odlično poznavao jezik. Za površno shvatanje Qur'ana je sasvim dovoljno poznavanje svakodnevnog jezika Arapa, ali više shvatanje zahteva posvećenost i proučavanje svake reči.

Dakle, rekao bih da se ova slova odnose na Allaha i da sa sobom nose potpuni smisao korena koji mogu da naprave. Od nekih od tih korena su nastale reči koje se koriste u Qur'anu, npr. od korena elif-lam-mim postoji pridev eliim أَلِيم. Za neke od razdvojenih slova ne postoji koren od koga su reči u Qur'anu, pa je za njihovo shvatanje potrebno shvatiti svako posebno slovo, uz kombinaciju u kojoj se nalaze. Ova slova se čitaju kao akrofonija, odnosno svako slovo se čita izgovaranjem njegovog imena, slično kao što mi u abecedi slovo B čitamo kao be ili slovo R kao er.
elif-lam-mim muqaTTa`aat

Od 29 sura koje počinju rastavljenim slovima, njih 6 počinje sa elif-lam-mim (el-Beqara, Aal \`Imraan, el-\`Ankebuut, er-Ruum, Luqmaan i Sedžda), sura el-A'raaf počinje sa elim-lam-mim-Sad, a sura er-Ra`d počinje sa elif-lam-mim-ra. Elif-lam-mim zajedno uglavnom označavaju zvuk, glas koji se ispušta, ali nije usmeren prema bilo kome konkretno, pa se zato ovo koristi kao koren da kod ljudi označi zvuk, glas koji ispuštaju kao produkt neke boli, žaljenja, muke i slično, jer su to zvuci koje ljudi ispuštaju a da ih ne usmere prema bilo kome konkretno.

Pošto su ova rastavljena slova povezana sa Allahovim imenovanjem, samim tim što dolaze na početku sure odmah nakon Bismillah, nisu navedena kao reči, jer bi odražavale bol, patnju, žaljenje i slično, već su navedena samo kao slova da iskažu javljanje Allahovo, Njegov glas. Izabrana su baš ova slova i baš na početku ovih sura jer se u tim surama obraća svim ljudima, što se može videti odmah na početku sura u pominjanju ljudi kao en-naas ili se može shvatiti iz konteksta sure. Takođe se može shvatiti da je imenovanje Allaha Njegovim javljanjem, oglašavanjem za nas ljude nešto teško, bolno i o čemu možemo imati primedbi, jer proučavanje, razmišljanje o tome što nam je Allah kazao zahteva veliku posvećenost i žrtvovanje. U suri Fatiha u izjavi `alema smo  saznali da su oni za Allaha otvoreni, a ista forma glagola se u ostalim pominjanjima javlja sa imenicom Sabr, koja označava pribranost i strpljivost. Sabr je težak ljudima, jer mnogo žurimo, i zato u vezi Allahovog oglašavanja mi možemo da ispuštamo bolne glasove negodovanja.

U jeziku Qur'ana ne postoji glagol biti, pa početke ovih sura BismillahirRahmanirRahim elif-lam-mim treba shvatiti kao Zbog imenovanja Allaha, Onog ko u svemu trajno pomaže je elif-lam-mim, što bi značilo da je javljanje Allaha zbog Njegovog imenovanja. Ovim shvatanjem se dobija i odgovor na pitanje zašto se na početku sure el-Beqara koristi pokazna zamenica za daljinu zalike (dhaalike ذَٰلِكَ) u značenju taj, a ne zamenica za blizinu u značenju ovaj, jer se kaže taj Kitab, a ne ovaj Kitab. To je kitab (propis) koji je Allah Sebi propisao da bi nama pomogao da Ga imenujemo. Ovime se isključuje i svaki naš glas u vezi imenovanja Allaha, odnosno potpuno je nebitno šta mi mislimo u vezi Njegovog imenovanja u odnosu na to šta On kaže o tome. Zato smatram da oni koji uče iz Qur'ana trebaju izbegavati korišćenje imena za Njega koja nisu u Qur'anu, konkretno: trebali bi Ga zvati Allah ili nekim drugim imenom iz Qur'ana i izbegavati lokalna imena koja su uglavnom nerazumljiva, poput Bog, God, Theos i druga, osim ako narodi nisu dobijali objavu sa takvim imenima.

ذَٰلِكَ الْكِتَابُ لَا رَيْبَ فِيهِ هُدًى لِّلْمُتَّقِينَ	- 2 -	Taj propis, nema sumnje, u njemu je uputa za one koji se paze,

#### Šta je kitaab?

Kitaab كِتَاب označava propis, izveštaj, referencu (ono na šta se poziva), te može da iskaže bilo šta što se piše ili propisuje. Određeno kao el-kitaab الْكِتَابُ može da iskaže neki određeni propis/izveštaj ili nešto napisano, poput knjige. Naše shvatanje knjige, odnosno samo ime knjiga, se razlikuje od onog u Qur'anu po tome što nama knjiga može biti bilo šta napisano, čak i knjige sa praznim listovima ili nekim glupostima, dok je u jeziku Qur'ana to referenca, odnosno izveštaj (referat) o nekome ili nečemu. Snaga onog od koga je kitab određuje njegovu priznatost. Dakle, kitab ne odgovara našem pojmu knjiga ako je ta knjiga skup nečijih maštarija ili drugačijih beskorisnih stvari, već se odnosi na izveštaj o nekoj temi ili više njih.

Iz ovih razloga u Qur'anu se mogu naći priče o raznim događajima iz prošlosti, zatim stavovi u vezi raznih tema, predlozi i saveti u vezi sa ponašanjem, naredbe, upozorenja, podsetnici i drugo. Allahov Kitab je potpuna referenca na sve na šta možemo naići, uvek se možemo pozvati na Kitab. Kitab takođe služi za učenje, jer se u njemu mogu naći potrebne informacije i može se shvatiti logika (Hukm) kojom se stvari povezuju i na osnovu koje se donose zaključci.

Na početku sure Beqara se kaže Taj Kitaab ذَٰلِكَ الْكِتَابُ, pa je pitanje zašto se koristi pokazna zamenica za daljinu. Ako shvatimo da je pre toga rečeno Zbog imenovanja Allaha, erRahmana erRahima, je javljanje, onda možemo shvatiti da je zapravo elif-lam-mim, odnosno javljanje, oglašavanje Allaha Taj Kitaab, tj. da je On Sebi propisao da se javlja nama. Iz nastavka možemo shvatiti da je taj Kitaab i Uputa (huden) za neke ljude, ne za sve. Ono što iz ovog početka sure ne znamo je kada i zbog čega je Allah Sebi propisao da nam se javlja, osim da Njegovo javljanje može nama služiti da Ga imenujemo, da Ga zovemo i znamo pravim imenima, da Ga vidimo onakvog kakav nam se pokazuje, u skladu sa našim sposobnostima.

Sve ono što nije rečeno na početku sure rečeno je nešto kasnije od 30. ajeta i priče o Ademu, prve priče u Qur'anu. Sama priča takođe govori o imenima, kojima je Adem bio poučen i koja su i melaa'iket po prvi put čuli. Onda, nakon neposluha Adema i njegove žene i proterivanja, Allah u 2:38 kazuje o dolaženju Njegove upute. Ovime je On Sebi propisao da će sa vremena na vreme slati Uputu ljudima, i to je Njegovo oglašavanje i jedini način da, poput Adema, spoznamo Njegova imena. Ovo ne znači da ljudi bez Upute ne mogu spoznati Njegovo prisustvo, već da ne mogu znati detalje o Njemu. Kao primer samo-spoznaje Njega preporučio bih delo Theologus Autodidactus jednog od najvećih naučnika među Arapima, Ibn Nefisa.

Dakle, el-kitaab na početku sure Beqara nema značenje Knjiga, tj. ne odnosi se ni na Qur'an niti bilo kakvu drugu knjigu kao celinu, već se odnosi na jedan konkretan propis, propis kojim je Allah propisao Sebi da će se javljati ljudima Uputom od Njega. Kako možemo i shvatiti iz priče o Ademu, ne slede svi ljudi Uputu, a oni koji je slede su označeni kao mutekelije i pojašnjeno je ko su oni, već na samom početku Qur'ana. Zato, ako se nađemo takvima, trebamo očekivati da nas Allah Uputi na Sebe.
Ko su mutekelije?

Pojam mutekelije (el-muttequn الْمُتَّقُونَ) dolazi od harfa qaf, koji označava kvalitet, korist, a njegov koren ukazuje na održanje nekog kvaliteta/koristi. Ovaj izraz se potpuno pogrešno prevodi kao bogobojaznost i nešto bolje kao bogosvesnost, ali nijedan nije ni blizu onome što izraz znači. Particip mutekelije je u refleksivnoj formi VIII, te ukazuje na osobe koje održavaju neki svoj kvalitet, odnosno paze na njega da ga ne izgube. To se može dešavati na razne načine.

**Sa početka Qur'ana saznajemo tačnije i ko su oni. Postoje dve vrste mutekelija, navedenih u ajetima 2:3 i 2:4, a oni su:**

oni koji imaju poverenja u ono što dolazi i uspostavljaju vezu i prosleđuju od onog čime su opskrbljeni, što ukazuje na pripadnike naroda kome je objavljen Qur'an i koji pre toga nisu imali nikakvu objavu za sebe; ona je za njih potpuna novost (nubuwwet) i nužno je da imaju poverenja, iako još nemaju znanja o tome, i da se sa tim povežu, što će činiti njihovu vezu sa Allahovim oglašavanjem, odnosno sa Allahom; oni su takođe dužni da dalje prosleđuju to čime su opskrbljeni, a opskrba u ovom slučaju označava znanje... mogli bi napraviti paralelu sa učenicima koji su tek došli kod nekog učitelja, koji im govori o potpuno novim stvarima za njih, koje oni tek počinju shvatati i primenjivati
oni koji imaju poverenja u ono što je spušteno ka Muhammedu resulullahu i što je spušteno pre njega, a u Ahiret su sigurni, što ukazuje na jevreje, hrišćane i druge koji su dobijali objave od ranije; ovime se kazuje da je Qur'an namenjen i njima, da porede ono od ranije sa njim, zbog eventualnih korekcija ranijih objava; takođe, oni su ubeđeni u Ahiret, što predstavlja posledice koje će nastupiti u narednom životu, ali neke od njih i u ovom životu.

Zato mutekelije mogu biti od svih ljudi i bitan je samo njihov odnos prema Allahovom oglašavanju, prema onome što zovemo Qur'an. Njime se mutekelije kale: štite i oblikuju. Najbliži prevod ovog pojma bi bio oni koji se(be) paze, odnosno koji paze da ne izgube neki kvalitet koji su stekli, koji brinu o sebi, kojima je stalo do sebe.

الَّذِينَ يُؤْمِنُونَ بِالْغَيْبِ وَيُقِيمُونَ الصَّلَاةَ وَمِمَّا رَزَقْنَاهُمْ يُنفِقُونَ	- 3 -	
**one koji stiču poverenje u vezi onog što dolazi i uspostavljaju vezu, a od onog što smo ih opskrbili prosleđuju,**

#### Šta je iman?

Koren hemze-mim-nun أ م ن označava sigurnost, poverenje, verovanje. Od njega ima skoro 900 pojmova u Qur'anu, a najviše su u glagolskoj formi IV kao glagol aamene ءَامَنَ, imenica iimaan إِيمَٰن i particip mu'min مُؤْمِن. U ovoj formi pojmovi označavaju sigurnost, poverenje, verovanje u nekoga ili nešto, ili od nekoga prema sebi, pa se uglavnom mogu prevesti u smislu da je neko veran, poverljiv, bilo da se to odnosi na njegovo verovanje, poverenje prema nekome ili nečije prema njemu. Ako je neka osoba od poverenja onda se može označiti pridevom emiin أَمِين, a onaj ko mu veruje, siguran je u njega je aamin آمِن. Međutim, ako se govori o nečemu konkretnom onda se koristi pojam mu'min da iskaže poverenje u nekoj relaciji.

Jedno od Allahovih imena je el-Mu'min (videti 59:23), što Ga označava kao Apsolutno Vernog, Sigurnog, te treba shvatiti da mu'min ne mora uvek da bude neko ko veruje, već se ovim imenom mogu označiti i oni u koje se ima poverenje.

Narod u koji je objavljen Qur'an je odmah podeljen na mu'mine i ćafire, odnosno na one koji su poverovali u Qur'an i one koji su se od njega ogradili. Naziv mu'mini se koristi ekskluzivno i za taj deo naroda, koji ranije nije imao uputu. Zbog ovoga je ispravnije sledbenike Qur'ana zvati mu'mini nego muslimani, a njihovu pripadnost odrediti kao iman pre nego islam, ali o tome će biti više reči drugom prilikom.

Veoma je bitno razlikovati perfekt i imperfekt glagola, odnosno el-ledhiine aamenuu i el-ledhiine yu'minuune. Perfekt aamenuu ukazuje na osobe koje već imaju poverenja, verovanja u nekoga ili nešto, dok imperfekt yu'minuune ukazuje na to da osobe stiču poverenje, verovanje u nekoga ili nešto. Ovaj iimaan (poverenje, verovanje) je suprotan od kufra (zatvorenosti, ograđenosti, neverovanja) i manifestuje se otvorenošću osobe prema nekome ili nečemu. U svojim prvim pominjanjima glagolom se govori da osobe prilaze Qur'anu sa željom da ga čuju, sa željom da poveruju u ono što se u njemu govori, prepoznajući istinu u njemu.
Šta je gayb?

Gayb غَيْب označava izlazak, iznošenje, nestajanje nečega što je bilo u nečemu ili još nije došlo. Zato se uglavnom shvata kao nešto nevidljivo ili odsutno, iako su to zapravo posledice pravog značenja. Gayb može da označi i budućnost, kao suprotnost od šehaadet, što bukvalno označava nešto posvedočeno i može se odnositi na prošlost.

Ako je određeno kao el-gayb الْغَيْب označava sve ono što dolazi ili nešto konkretno što dolazi, bilo da je to jedan događaj, stvar ili budućnost uopšte. Tako na početku Qur'ana označava ono što tek treba da dođe od Qur'ana.

Kod nas se koristi i pojam gibet u smislu ogovaranje, jer zapravo označava iznošenje stvari o nekome. Ovaj pojam se ne nelazi u Qur'anu, ali se u 49:12 koristi glagol yagteb يَغْتَبْ za ogovaranje, iznošenje stvari o nekome.
Šta je Salaat?

Pojam Salaat صَلَوٰة i njegova množina Salewaat صَلَوَات su glagolske imenice u broju od korena Sad-lam ص ل. Ovaj koren su ljudi izdelili na Sad-lam-yay ص ل ي, Sad-lam-waw ص ل و i Sad-lam-Sad-lam ص ل ص ل. Salaat se danas pogrešno shvata kao ritualna molitva, koja se izjednačava sa indo-persijskim pojmom namaz (nimas).

Salaat zapravo označava držanje priključka sa nekim ko prednjači, ko je napred i ko se u jeziku Qur'ana naziva saabiq سَابِق. Zato Salaat znači veza sa nekim ili nečim što prednjači, prema kome određujemo sopstveno kretanje, ko nas vodi, ko nas usmerava i slično. Od korena ovog pojma u našem jeziku imamo pojmove kao sliv, salva, slava, slovo, koji svi odražavaju neku vrstu povezanosti sa nečim ili nekim napred. Kako se može videti iz našeg jezika, samo značenje različitih oblika reči je takođe različito, ali uvek nosi značenje korena u svojoj osnovi.

Veza kao Salaat je obaveza prema ljudima, da bi se stvorila zajednica, ali je obavezna i prema Allahu, a ono što nas sa Njim veže je Qur'an - Kitab od Njega. To se odlično vidi u korišćenjima pojma Salaat, ali i npr. u ajetu 8:68 u kome se govori da Kitab štiti od lošeg koje može nastupiti na način da je on saabiq, ali mi moramo uspostaviti Salaat, vezu sa njim. Jedina veza koju mi kao svi ljudi imamo sa Allahom je Kitab od Njega, koji je i Uže od Njega oko koga se trebamo okupiti i kog se svi trebamo čvrsto držati. Drugačiji vid jedinstva među ljudima se ne potencira u Qur'anu.

Tako, svaka naredba eqiimu-S-Salaat أَقِيمُوا الصَّلَاةَ (Uspostavite Vezu!) u Qur'anu je naredba da se povežemo međusobno i sa Allahom preko Njegovog Kitaba, i nikako ne znači da izvodimo neke ritmične pokrete poput pagana, verujući da će nas to učiniti boljim i bližim Njemu. Proučavanjem Qur'ana možemo spoznati istinite informacije i naučiti logiku, čime možemo organizovati svoj život, život svoje porodice i život zajednice na način kojim ćemo biti zadovoljni Njime i On zadovoljan nama. Uspostavljenjem ovakve veze stičemo i Njegov raHmet i bivamo trajno pomognuti od Njega. Biranjem neukosti, neznanja i zatvaranjem od Upute sami sebe stavljamo u tmine i izlažemo se nepotrebnim problemima, i u ovom i u narednom životu.

وَالَّذِينَ يُؤْمِنُونَ بِمَا أُنزِلَ إِلَيْكَ وَمَا أُنزِلَ مِن قَبْلِكَ وَبِالْآخِرَةِ هُمْ يُوقِنُونَ	-  4 -	
**i one koji stiču poverenje u vezi onog što smo spustili ka tebi i što smo spustili pre tebe, a u Ahiret su oni uvereni.**

#### Šta je Ahiret?

Koren hemze-kha-ra أ خ ر označava nešto što sledi, što dolazi kasnije. Kao glagol se koristi da iskaže uzrokovanje radnje, pa znači dovesti do toga da nešto sledi, odnosno da nešto ne bude sada, već kasnije, a što ukazuje na odlaganje nečega za kasnije. Kao ukhraa أُخْرَىٰ i aakhir آخِر se koristi da u ženskom i muškom rodu ukaže na nešto sledeće, drugo, poslednje, krajnje; za množinu se koristi ukhar أُخَر i aakhiruun آخَرُونَ.

Pojam Ahiret (el-aakhiret الْآخِرَة) znači posledica, i kada se govori o životu odnosi se na naš naredni život, čiji oblik će biti posledica ovog života. Ahiret se uvek koristi određeno u Qur'anu kao el-aakhiret, te označava jednu konkretnu posledicu. Koristi se i kao zbirna imenica za particip aakhir i kao pridev imenicama u ženskom rodu, u kom slučaju označava nešto poslednje.

Bitno je da shvatimo da postoji drugi život i da je on posledica ovog života, te je bitno kako živimo i kako završavamo ovaj život. Spoznaja je ono što nas odvaja od svih ostalih oblika života, i mogućnosti koje su nam date u vezi spoznaje nas čine iznad drugih stvorenja i svrstavaju nas u one zbog kojih je sve što postoji stvoreno. Međutim, ako se ne trudimo da spoznamo zašto je nama data mogućnost spoznaje, za šta i kako trebamo da je koristimo, onda nikako nismo iznad drugih bića koja nemaju takvu mogućnost.

أُولَـٰئِكَ عَلَىٰ هُدًى مِّن رَّبِّهِمْ وَأُولَـٰئِكَ هُمُ الْمُفْلِحُونَ	- 5 -	
**Takvi su na uputi od svog Rabba, i takvi, oni su uspešni.**
