---
layout: post
title:  "Usmerenje i vaspitanje"
author: aladin
categories: [ Pojmovi, Terms ]
image: uploads/posts/usmjerenje-vaspitanje.jpg
---

>Usmerenje i vaspitanje predstavljaju odraz slobodnog i nametnutog izbora. Razlika u ovim pojmovima u Qur'anu se odnosi na odgovornost. Oni su u Qur'anu u glagolima wedždžehe i welede.

Imenica wedžh se uglavnom shvata kao lice, ali zapravo predstavlja usmerenje, jer je i naše lice odraz našeg usmerenja. Usmerenje može biti od ili ka nečemu. Koren označava mesto u prostoru prema kome je neko usmeren ili od koga je usmeren. Kod nas je lice jedan od sinonima za osobu, čoveka.

Lice u ovom smislu predstavlja nekog ko je odgovoran za svoje postupke, ko ima izbor da svoje lice okrene tamo kuda želi. Ako shvatimo da je smisao našeg postojanja u tome da vidimo Allaha, onda je jasno da svoje lice trebamo uvek okretati prema Njemu ili prema nečemu što nam On savetuje. Saveti nisu obavezujući, već trebaju biti slobodan izbor. Zato se sa licem u Qur'anu koristi glagol esleme (od čega su i islam i muslim) da se ukaže da je osoba načinila sopstveni izbor i prepustila svoje usmerenje Allahu. U Qur'anu nam se savetuje da svoje lice ne usmeravamo prema prolaznim stvarima, onima koje se pojavljuju i nestaju, već da trebamo imati poverenja u Allaha. On kao naš Rabb nas može naučiti svemu što nam je potrebno i za ispunjenje smisla našeg postojanja, ali i da naš život bude zanimljiv, ispunjen i koristan.

Ipak, prepuštanje svog lica Allahu, da nas Allah usmerava, je stvar slobodnog izbora. Mi smo odgovorni za sopstveno lice, a Allah nam garantuje da slušanje Njegovih saveta sigurno daje određene rezultate, ako Mu verujemo.

Sa druge strane, vaspitanje se odnosi na osobe koje nisu sposobne da prave slobodan izbor. Od korena w-l-d u jeziku imamo vladanje, pa koren ukazuje na osobe kojima se određuje vladanje i na mentore koji to vladanje određuju. Odgovornost u ovim izrazima je na mentoru, a pod njim se uglavnom shvataju deca. Kao što je imperativ poslušnost Allahu, tako je imperativ i poslušnost prema mentorima, koji mogu biti otac i majka, hranitelji za siročad ili neki drugi vaspitači. Sve dok se deca vaspitavaju odgovornost za njihova dela je na njihovim vaspitačima.

Vaspitači su dužni ne samo da vaspitavaju decu, već i da ih kontrolišu, da idu za njima i proveravaju ih šta rade. Zato se i kaže da Muhammed Resulullah nije otac ijednom muškarcu iz njegovog naroda, jer njegov zadatak nije bio da ih vaspitava, niti da kontroliše njihovo vaspitanje. Oni su dostigli zrelost i imaju slobodan izbor da prepuste svoje lice Allahu, ili ne.

Ljudi u modernom društvu su sve više porobljeni iz raznih razloga, te imaju veoma malo prostora da budu dobri vaspitači. Kao alternativu deca se prepuštaju školama da ih vaspitaju ili ulici, rođacima, dadiljama, itd. Čak i da su uslovi za vaspitanje najbolji u tim alternativama, kontrola dece je ograničena na domen tih alternativa, pa se tako neko dete može ponašati izuzetno u školi, ali odmah na školskoj kapiji će se njegovo ponašanje promeniti.

Allah neće nikog od nas vaspitati, te zato On ne preuzima odgovornost za naše ponašanje, ali će nas uvek savetovati i usmeriti onome što je dobro za nas. Zato, kao roditelji i kao društvo, trebamo se truditi što više da shvatimo, prihvatimo i primenimo Njegove savete za usmerenjem, te onda u tom smeru da vaspitamo buduće naraštaje. Samo tako može postati zdravo društvo sa svešću o ispravnim vrednostima.