---
layout: post
title:  "Strana 7 (ajeti 2:38-48, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---

قُلْنَا اهْبِطُوا مِنْهَا جَمِيعًا فَإِمَّا يَأْتِيَنَّكُم مِّنِّي هُدًى فَمَن تَبِعَ هُدَايَ فَلَا خَوْفٌ عَلَيْهِمْ وَلَا هُمْ يَحْزَنُونَ	- 38 -	Rekosmo: "Izlazite iz njega svi! Pa, ako vam šta upute dolazi od Mene, te ko je sledio Moju uputu - tad nema straha nad njima i oni ne tuguju.

### Strah i tuga
Ljudi su prepoznali desetine vrsta strahova proučavajući ih, za koje se uglavnom koristi helenski izraz fobija. Čak je jedan od strahova i strah od straha, odnosno fobofobija. Postoje npr. i strah od smrti, strah od samoće, strah od mraka, strah od raznih bića, itd. U Qur'anu su opisani mnogi strahovi raznim izrazima, a jedna od vrsta strahova je označen kao khawf خَوْف i često se koristi kao glagol khaafe خَافَ. Ova vrsta straha je i veoma česta kod ljudi i izražava se na razne načine, a njen uzrok je nepoznato, odnosno to je strah od nepoznatog. Ovaj strah je zapravo strah od budućnosti, kada ne znamo šta se može desiti.

Nasuprot tom strahu od budućnosti stoje stvari koje su se desile u prošlosti, a koje stvaraju stanje žaljenja, koje može biti žaljenje za propuštenim, žaljenje zbog učinjenog i žaljenje zbog nečeg na šta nismo mogli uticati. Tako neko može žaliti što u nekom poslu nije zaradio, neko može žaliti što je nekog uvredio, a neko može žaliti što je neko umro.

I strah i željenje su normalna ljudska stanja, jer niti smo sveznajući u vezi budućnosti, niti smo svemoćni u vezi onog što se zbiva. Samo spoznaja budućnosti, njena izvesnost nas oslobađa straha od nepoznatog, ali to je, začudo, i ono što oslobađa žaljenja, jer stvari koje su se desile se ne mogu promeniti, ali spoznaja narednih događaja nas može osloboditi žaljenja u vezi onog što se već zbilo.

Kao primer oslobođenja od straha može se navesti navijač nekog fudbalskog tima koji ima jakog protivnika, ali nakon nekog vremena njegov tim povede sa velikom prednošću i taj navijač će se oslobodit straha, jer vidi izvesnu budućnost. Takođe, ako njegov tim nakon nekog vremena gubi sa velikom zaostatkom njegov strah takođe prestaje, zbog izvesne budućnosti. U oba slučaja strah se pretvara u drugačije stanje, koje može biti euforija ili tuga, ali i mnoga druga stanja.

Kako se može shvatiti, spoznaja budućnosti na način da se ona poklapa sa strahom koji neko ima budi tugu, jer u umu osobe čak i ono što se još nije desilo, ali je izvesno, postaje prošlost. Mi živimo samo u prošlosti i budućnosti, za nas sadašnjost ne postoji.

Tuga se može izlečiti samo zaboravom ili smanjenjem značaja onoga što je probudilo tugu. Tako neko može žaliti nad svojim lošim životom do trenutka kada zaradi mnogo novca ili nađe izuzetnu ženu ili dođe na određeni položaj i sl., odnosno sve do trenutka kad se u njemu probudi stanje koje će zamračiti tugu. Čak i neka veća tuga može zamračiti manju, pa u situacijama tragedije i katastrofe osoba može potpuno zanemariti manje oblike tuge koje je imala.

Tuga i tugovanje se u Qur'anu označavaju kao Huzn حُزْن i Hazen حَزَن, kao i glagolom yaHzenu يَحْزَنُ. Ovaj glagol se u Qur'anu ne koristi u svršenom obliku, jer je tuga nešto što traje i što dolazi nakon nekog dešavanja.

Za one koji dobiju nagradu u narednom životu se nekoliko puta u Qur'anu kaže laa khawfun 'aleyhim wa laa hum yahzenuun لَا خَوْفٌ عَلَيْهِمْ وَلَا هُمْ يَحْزَنُونَ, odnosno nema straha nad njima i oni ne tuguju. Ovo zapravo znači da oni imaju znanje o budućnosti, tačno znaju, izvesno im je šta se može (ili ne može) desiti. Oni vide da se ništa loše ne može desiti u njihovoj budućnosti i oni su došli u takvo stanje da svaka tuga prestaje, ma koliko velika bila, jer stanje u koje su ušli je tolikog intenziteta da sve negativno potire, kao, recimo, da se neko toliko obogatio da je svestan da može nadoknaditi sve svoje propuste.

Međutim, ovo stanje ne dolazi samo u narednom životu, već i u ovom životu, jer je rečeno da oni koji slede Uputu od Allaha dolaze u ovo stanje da nema nad njima straha niti oni tuguju. Mnogi ljudi smatraju da su potpuno upućeni i takvi stavljaju tačku ili makar debeo zarez za ono što sledi. Takvi su poput nekog profesora sa mnogo godina iskustva koji zanemaruje sve novo što se pojavljuje. Uputa je kontinuiran proces, jer je naše znanje uvek samo mali deo poznavanja stvarnosti. Uvek možemo znati više i biti više upućeni u neku stvar, koja god da je ona.

Zato nam Allah stalno šalje uputu tako što nadahnjuje ljude da nešto učine ili ne učine, objašnjava ljudima stvari (uči ih) koje ne znaju ili im objašnjava ono što je već poslao kao Uputu. Sleđenjem Njegove Upute nestaju i strah od budućnosti i tuga zbog prošlosti. Uputa je lek za strah i tugu. Zato su samo oni koje je On uputio slobodni strahova i tuge. Čim tuga i/ili strah postoje to jasno pokazuje da osoba nije najbolje upućena u vezi tih stvari koje im bude tugu i/ili strah.

Trebamo da obratimo pažnju i kako je ovaj izraz upotrebljen u Qur'anu, jer je jezik Qur'ana potpuno jasan. Nije rečeno nema straha njima, već je rečeno nema nad njima straha. Razlika je u tome što da je rečeno da njima nema straha bi značilo da se nikada strah neće pojaviti kod njih, ali to nije slučaj, jer i potpuno upućena osoba može osetiti strah. Ono što je rečeno je da strah neće biti stanje nad njima, strah ih neće potpuno natkriti i neće biti prepušteni strahu. Takođe, za tugovanje je upotrebljen nesvršen oblik što ukazuje na to da oni mogu osetiti tugu, ali neće ostati u tom stanju. Može nekome doći vest da mu je najbolji prijatelj umro, i njemu će biti žao, pogodiće ga ta tužna vest, ali on neće život provesti tugujući, jer će se brzo setiti da će Allah toj osobi verovatno dati najbolje i da će se oni dvojica verovatno družiti i u narednom životu. Onaj ko izgubi imetak, ženu, dete ili bilo kakvu vrednost će iz svoje upućenosti imati nade da će mu Allah sve to nadoknaditi na najbolji mogući način.

>Znanje o budućnosti koje proističe iz Upute je razlog da se osoba potpuno osloboditi straha i tuge, čak i kada oseti ta stanja.

Kao primer straha u Qur'anu je možda najbolja priča o Merjem i njenom rađanju. Ona je odmah zamislila probleme koji je očekuju kada se vrati svojoj porodici i svom narodu noseći bebu koja nema oca. U trenutku je poželela, iz straha od suočavanja sa narodom, da je umrla i da je zaboravljena. Međutim, dobila je uputu o tome što će biti, a ona joj je dala snage da se suoči sa onim što je čeka, bez ikakvog straha.

Kao primer tuge u Qur'anu sigurno je poznata priča o Jusufovom ocu. Njemu je toliko bilo žao što je ostao bez Jusufa da se nije mogao osloboditi tuge sve do njihovog susreta. Međutim, on kaže da svoju tugu usmerava samo prema Allahu, odnosno da njegova tuga ne utiče na njegov odnos sa ljudima. Možemo da primetimo da se on, iako je sumnjao na druge sinove, nije odrekao sinova, niti ih je bilo kako kažnjavao. Takođe je rekao da od Allaha zna ono što oni (sinovi i drugi ljudi) ne znaju. To što je on znao od Allaha je Allahova Uputa, koja mu je pomogla da svoju tugu kanališe i da je ne izražava nad ljudima. Ovo treba da nam je uzor u našem ponašanju, uzor u vezi straha i tuge koji samo retki od nas mogu dostići.

>Zato smatram da su samo retki ljudi zaista upućeni, a za šta su pokazatelj strah i tuga.



وَالَّذِينَ كَفَرُوا وَكَذَّبُوا بِآيَاتِنَا أُولَـٰئِكَ أَصْحَابُ النَّارِ هُمْ فِيهَا خَالِدُونَ	- 39 -	A oni koji su se ogradili i izvukli u vezi Naših ajeta - takvi provode život u Vatri, oni su u njoj ovekovečeni."

### Odnos prema Uputi
U odnosu na Uputu od Allaha možemo biti dvojaki. Možemo je slediti, u kom slučaju prvo moramo spoznati samu Uputu, prihvatiti je kao Uputu, pa tek onda biti u mogućnosti da je sledimo. Ovo zahteva posvećenost u sticanju znanja, i poverenje u Allaha i posledice koje možemo imati u narednom životu.

Nasuprot tome su dve grupe ljudi: oni koji su se ogradili (ćafiri) i oni koji se izvlače (ćezibi), tražeći razna opravdanja (izmišljajući ih) zbog čega se ne posvećuju Uputi i zbog čega je ne slede. Ovakvi su neprestano u vatri, ne samo u narednom, već u ovom životu. Oni su u sukobu sa sobom, međusobno i sa drugima. Njima ništa nije izvesno. Ako realno pogledamo na svet možemo videti da je čitav svet sve više i više u ovakvoj vatri, a posebno ljudi koji sebe zovu muslimanima. Od same pojave Qur'ana traje vatra i ona se nikako ne smiruje u narodu u koji je Qur'an objavljen. Ovo nije slučaj samo kod pojedinaca i manjih grupa koje su se trudile da slede Uputu.

Izbor pred nama je veoma jednostavan: ili spoznajemo, prihvatamo i sledimo Uputu ili se ograđujemo od nje i smišljamo razna opravdanja kojima se izvlačimo od Upute.

يَا بَنِي إِسْرَائِيلَ اذْكُرُوا نِعْمَتِيَ الَّتِي أَنْعَمْتُ عَلَيْكُمْ وَأَوْفُوا بِعَهْدِي أُوفِ بِعَهْدِكُمْ وَإِيَّايَ فَارْهَبُونِ	- 40 -	O Benu Isra'il, setite se Moje blagosti, onog što Sam bio blag nad vama, i upotpunite zavet Meni, upotpuniću zavet vama i samo od Mene onda strepite.

### Ko su Benu Isra'il?
Obično se smatra da je Isra'il zapravo Ibrahimov unuk Ya'qub, a da su Benu Isra'il njegovi potomci, današnji jevreji, i da oni potiču od Nuha, od jednog od njegovih sinova. Pošto je Qur'an muSaddiq, tj. ukazuje na istinu, u vezi prethodnih Objava, možemo lako proveriti da li su ti navodi tačni i otkriti o njima sve ono što nam je dovoljno da znamo.

Sam izraz Benu Isra'il se ne javlja u Qur'anu tako u nominativu, već je uvek u genitivu ili akuzativu u obliku Benii Israa'iil بَنِي إِسْرَائِيلَ i pominje se 41 put, dok se samostalno Israa'iil إِسْرَائِيلُ pominje još 2 puta. Iz svih ovih navoda možemo o njima saznati sledeće:
- postojali su u vreme objave Qur'ana, jer im se Allah obraća direktno kao O Beni Isra'il يَا بَنِي إِسْرَائِيلَ
- Allah je bio blag prema njima
- Allah ih je odabrao nad ostalim učenicima
- Allah je sklopio dogovor sa njima, koji oni nisu poštovali
- sva hrana im je bila dozvoljena osim šta je Isra'il sebi zabranio, pre objave Tewrata
- dobili su mnoge glasnike (resuul) i vesnike (nebiyy), ali su ih uglavnom napuštali
- Musa, `Isa, Dawud i drugi su im došli sa Tewratom, Indžilom i Zeburom
- oni nisu potomci Nuha, već nekog ko je bio sa Nuhom na Lađi
- oni nisu potomci Ibrahima, već da Ibrahim i Isra'il imaju zajedničko potomstvo, itd.

Detalji svih pominjanja se mogu naći u komentarima ili u prevodu, odnosno u originalnom tekstu.

Sama bajka o tome da je Ya'qub Isra'il je u izmišljenoj priči u Bibliji u kojoj se Ya'qub hrvao sa Bogom i tada dobio ime Isra'il. Ne znam da li je hrvanje bilo grčko-rimskim ili nekim drugim stilom, ali ovaj mit liči na grčko-rimski panteon. U svakom slučaju, u Qur'anu ne postoji nikakva indicija o hrvanju, niti tome da je Isra'il zapravo Ya'qub, a Beni Isra'il su u 17. suri Israa' jasno navedeni kao potomci nekog ko je bio sa Nuhom, a ne kao njegovi potomci, i rečeno je u 19. suri Merjem da su Ibrahim i Isra'il imali zajedničko potomstvo. Iako su jevreji želeli da steknu pedigre i da se povežu sa Ademom, Nuhom i Ibrahimom to nije istina. Ono što je tačno je da su se povezali sa Ibrahimovim potomcima ženidbenim vezama i tako postali deo Ibrahimovih potomaka, ali Benu Isra'il, ne svi jevreji i ne svi hrišćani.

Samo ime Israa'iil označava putovanje ili vođenje nekog ('israa), te ukazuje na Isra'iil kao narod putnika. Samo njihovo ime ukazuje na razlog zašto im je data zemlja, a on je u tome da se taj narod skrasi i organizuje život po sopstvenom nahođenju, da imaju prostor koji će im biti domovina. Samo ime Israa'iil ukazuje na narod, pre nego na jednu osobu, slično kao što se danas može koristiti pojam Izrailj u našem jeziku da označi određeni narod. Mogli bi zaključiti da su to ljudi koji su prvi krenuli na putovanje i to je sigurno bio prvi putujući narod u historiji. Motiv za izbor takvog načina života je nama teško odrediti, ali zbog potencijala u vezi spoznaje može se pretpostaviti da su oni zapravo tragali za Allahom, za znanjem o Njemu. Zato smatram da su oni našli način da dođu do tog znanja preko Ibrahima i da su se naselili u stranoj zemlji (Egiptu), prestali biti Israa'iil (narod putujući) i postali Benu Israa'iil, kao odrednica njihovog porekla, predaka koji su putovali svetom.

Ibrahim se iz svoje domovine doselio u Egipat, gde je bio zadužen za Mesdžid (Hram) u gradu koji se nalazio u blizini današnjeg Kaira, a koji su Heleni nazivali Heliopolis (Grad Sunca, preneseno: Grad Znanja). Još jedan grad su Heleni tako zvali, a to je grad Bekka u današnjem Libanu, koji se takođe pominje zbog svog Hrama i u vezi sa Ibrahimom. Ibrahim je napustio svoju domovinu zbog pogrešnih stvari koje je njegov narod radio, a kada su želeli da ga kazne molio je za čisto potomstvo (više o ovome u komentaru tih ajeta). Ibrahimovo moljenje je Allah prihvatio i podario mu sinove. Grad iz koga je Ibrahim otišao se shvata kao Ur Haldejaca i dugo se smatralo da mu je lokacija bila na jugu današnje Turske, ali je u 20. veku i lokacija blizu Babilona prihvaćena kao moguća. Neprijateljstvo naroda među koji je Ibrahim rođen i živeo do svoje mladosti možemo naći u činjenici da su to zapravo Haldejci, koje je vodio Iblis i njegovi potomci, koji su otvoreni neprijatelji potomstvu Adema.

Očito su ti njegovi sinovi bili oženjeni i iz Qur'ana je očito da su se ukrstili sa porodicom Israa'iila, te stvorili zajedničko potomstvo. Neke svoje potomke, uključujući i sina Isma`ila je poslao u neobrađivanu dolinu u blizini kasnijeg grada Petre, gde je nakon nekoliko vekova nastala nova civilizacija, koju mi znamo kao Arapi, a u njima se rodio i Muhammed Resulullah. Ta nova civilizacija je stvorila i svoj, novi jezik, koji znamo kao arapski, a na kome je došao i Qur'an. Benu Isra'il su nastavljali da dobijaju Objave i glasnike od Allaha, kao odabrani od svih učenika, dok su Arapi, sve do Muhammeda Resulullaha, ostali bez Objave i glasnika.

Kao i kod svih sličnih naroda, rodio se rivalitet, a i neprijateljstvo, koje se zbog tzv. Knjige Malahijine i navoda u drugim knjigama pretvorilo u mržnju Benu Isra'ila prema Arapima, jer su i jedni i drugi zaboravili svoje originalno (zajedničko) poreklo i pokidali su veze koje su imali. Jedino su ih ovosvetska bogatstva držala na okupu, pogotovu u bogatom gradu Petri.

Isra'il treba shvatiti kao sveštenstvo u Egiptu, zbog samog imena koje nose. Hram u Heliopolisu je postojao i pre Ibrahima, a on ga je samo ponovo izgradio i stavio u funkciju. Jedan čovek, emigrant sigurno nije bio u mogućnosti niti da plati obnovu velikog Hrama niti da ga sam obnovi. Zapisi o obnovi Hrama ukazuju na to da je Hram u Heliopolisu obnovljen za vreme vladavine kralja Senusreta I, negde u XX veku pne, što je uglavnom prihvaćeno vreme u kome je Ibrahim živeo. Sam Ibrahim je u Egiptu poznat kao Ra-Atum, jer je Hram u Heliopolisu imao takva obeležja. Senusret I je takođe izgradio i čuveni kompleks u Karnaku za Amuna. Ime Amun je u Egiptu bilo glavno ime za Allaha, u značenju Skriveni ili Nevidljivi. Amun se nalazi i u imenu Merjem(un), u značenju Voljena od Amuna. Zato je moguće da su Isra'il bili sveštenici Hrama u Karnaku, dok je Ibrahim bio glavni za Hram u Heliopolisu.

Što se tiče čitave historije Egipta malo toga se treba uzeti potpuno poudanim, jer su za stari Egipat merodavni uglavnom zapisi hijeroglifima, koji su bili potpuno zaboravljeni i nanovo su rekonstruisana značenja, koja mogu da budu pogrešna i sigurno netačnog izgovora, jer jezik koji se njima zapisivao odavno ne postoji. Ovim kratkim pokušajem pregleda historije Egipta sam probao da pojasnim moguću vezu Ibrahima i Isra'ila i razlog zašto je od njih nastalo zajedničko potomstvo, a on je u tome da su bili veliki sveštenici Hramova.

Potomci Isra'ila su Benu Isra'il, od kojih su neki takođe potomci Ibrahima. Slično kao i Arapi mnogo kasnije, nisu imali svoju Uputu, ali ih je očito Allah odabrao jer su Mu ostali verni u moru politeizma oko njih. U Qur'anu ne možemo naći da je Ibrahim vodio ratove protiv politeista, da je ljude na silu pokušavao od toga odvratiti, već nalazimo njegove diskusije, borbu protiv politeizma argumentima. Nekoliko generacija nakon Ibrahima pojavio se kralj sa titulom faraon koji je pokušao ukinitu politeizam na silu, i on je u historiji poznat kao Akhnaton. Zabranio je sve hramove i sveštenstvo, uključujući i Benu Isra'il, koji su služili u hramovima Amunu. Od ovog trenutka Allah je uzeo u zaštitu Benu Isra'il, dao im Upute i glasnike od Njega, dao im zemlju u kojoj mogu da žive i sklopio sa njima dogovor. Oni su od šačice sveštenika postali jedna od najvećih političkih i duhovnih sila starog doba, sve do kršenja zaveta datog Allahu. Kažnjeni su jednom i odvedeni u ropstvo u Babilon, a onda i drugi put, kada je potpuno uništen njihov Hram od strane Rimljana, a oni rasejani po svetu.

Njihovo raseljavanje širom sveta je zapravo vraćanje na njihovo stanje pre davanja zaveta Allahu, odnosno Allah ih je ponovo doveo u stanje da putuju i lutaju svetom tražeći domovinu. Njihova kazna je zapravo vaspitna, da ih podseti i opomene na greške koje su činili mnogi od njih. To da nisu potpuno uništeni kao neki drugi narodi ukazuje na potencijal koji i dalje postoji među njima, za slučaj da neki od njih žele da održavaju zavet koji su dali Allahu.

Kao zaključak treba izvesti to da su Benu Isra'il potomci Isra'ila i Ibrahima i da su bili sveštenička klasa u svom narodu. Oni su sami bili vođeni od Allaha preko Uputa koje su dobijali i glasnika koji su živeli među njima. Treba ih razlikovati od jevreja, među kojima veliki deo čine ljudi koji nemaju nikakve veze ni sa Isra'ilom ni sa Ibrahimom. Smatram da je i ovo ime bolje ostaviti neprevedeno, da bi čitaoci prevoda sami stekli sliku o njima.

وَآمِنُوا بِمَا أَنزَلْتُ مُصَدِّقًا لِّمَا مَعَكُمْ وَلَا تَكُونُوا أَوَّلَ كَافِرٍ بِهِ وَلَا تَشْتَرُوا بِآيَاتِي ثَمَنًا قَلِيلًا وَإِيَّايَ فَاتَّقُونِ	- 41 -	I imajte poverenja u vezi onog što Sam spustio ispravljačem za ono među vama, i nećete biti prvi ćafiri u vezi njega i nećete kupiti Mojim ajetima vrednost malu, a samo Mene se pazite.

### Qur'an kao muSaddiq
Koren Sad-dal-qaf ص د ق opisuje iskrenost, ispravnost. Postoji dvadesatak različitih reči od ovog korena, pa se recimo razlikuje Siddiiq صِدِّيق, što je potpuno iskrena osoba, od Sadiiq صَدِيق, što je iskreni prijatelj. Nama je ovaj koren poznat kao sadaka (Sadeqa صَدَقَة), što predstavlja sredstvo da se ispravnije raspodele materijalna sredstva, odnosno predstavlja ono što zovemo milostinja. U 4:4 se koristi pojam Saduqaat صَدُقَات, koji predstavlja venčane darove kao izraz iskrenosti u namerama muškarca za ženidbu. Da je neko u nečemu iskren, ispravan koristi se particip Saadiq صَادِق, a za samu iskrenost, ispravnost se koristi glagolska imenica Sidq صِدْق ili drugi glagolski oblici.

Uzročne glagolske forme II i V ukazuju da je nešto uzrokovano da bude iskreno, ispravno. Forma V je refleksivna, pa ukazuje na dokazivanje nečije iskrenosti, ispravnosti, recimo time što shvata da uvek postoji nepravedna raspodela sredstava, koju pokušava da ispravi udeljivanjem sadake.

Qur'an je participom u formi II označen kao muSaddiq مُصَدِّق, što znači da Qur'an dovodi do toga da nešto (što nije bilo) bude ispravno. U ovom smislu se govori o Qur'anu u odnosu na prethodne Objave, koje Qur'an čini ispravnim tamo gde su one korigovane na bilo koji način. Zato se ovaj izraz u vezi Qur'ana može shvatiti kao ispravljač, jer se rečenim u Qur'anu ispravlja ono što se nalazi u knjigama jevreja i hrišćana. Kad god je u Qur'anu rečeno nešto u vezi tih knjiga treba imati u vidu da ih Qur'an ispravlja, da ih čini ispravnim. Zato hrišćani i jevreji nisu u obavezi da ostave svoje knjige, ali su u obavezi da znaju šta je Allah u Qur'anu rekao u vezi toga što imaju u svojim knjigama, pa ako postoji neka ispravka dužni su je prihvatiti.

وَلَا تَلْبِسُوا الْحَقَّ بِالْبَاطِلِ وَتَكْتُمُوا الْحَقَّ وَأَنتُمْ تَعْلَمُونَ	- 42 -	I nećete oblačiti istinu nestvarnim i nećete skrivati istinu, a desili ste se da znate.

### Glagolski načini
Imperativ je u našem jeziku zapovedni način, naredba nekome da nešto ne učini ili učini, npr. Ne idi tamo ili Donesi mi čašu vode. Mi često u komunikaciji koristimo imperativ. Imperativ je u jeziku glagolski način, i kod nas postoje još potencijal i futur II, koji su pogodbeni načini, odnosno njima se navodi neki uslov nakon čijeg ispunjenja nešto može da se desi. Ovi načini se u jeziku Qur'ana uglavnom izražavaju oblikom koji se na engleskom zove subjunctive mood i sličan je nemačkom konjuktivu i našem potencijalu, odnosno futuru II.

U jeziku Qur'ana postoji još jedan glagolski način, koji se na engleskom naziva jussive mood, a koji je veoma sličan imperativu, pa se zato obično prevodi kao imperativ, što je, međutim, potpuno pogrešno. Kao i ostali glagolski načini, i on izražava budućnost u odnosu na neki drugi događaj, tj. glagol je nesvršen u ovom glagolskom načinu. Primer za jussive mood je dobro poznati deo iz 112. sure IkhlaaS u kome se kaže lem yelid we lem yuuled لَمْ يَلِدْ وَلَمْ يُولَدْ. U ovom primeru se jussive mood čak ne prevode ni kao imperativ, već se prevodi perfektom (svršeno vreme, prošlo vreme), što je još jedan od načina kako se jussive mood prevodi i shvata, takođe pogrešno.

Glagoli u Qur'anu mogu biti svršeni (perfekt) i nesvršeni (imperfekt), odnosno mogu izražavati neku radnju, stanje ili zbivanje koje se desilo ili koje se i dalje dešava. Pored ovoga, glagolskim načinima se izražava šta se može ili ne može desiti, odnosno izražava se budućnost. Jedan od oblika je kao i naš futur (buduće vreme) i pravi se tako što se pre imperfekta dodaje rečca sewfe سَوْفَ. Ova rečca označava odugovlačenje, prolongiranje, te u vezi glagola znači da se njihovo dešavanje odvija sa vremenskim razmakom, u budućnosti od trenutka govora. Pored toga, sličan oblik se dobija dodavanjem prefiksa se- سَ na imperfekt, a razlika u odnosu na futur je u tome što se glagol već dešava, ali će nastaviti da se dešava i u budućnosti. Ovaj oblik se zove indikativ i njime se mogu izratiti glagoli sa različitim radnjama.

Naredni glagolski način je imperativ ili zapovedni način, a poznat primer imperativa je u naredbi iqre' اقْرَأْ, u značenju Uči!, Izučavaj!, Čitaj!, Proučavaj!

Potencijal i futur II se izražavaju glagolskim načinom koji se u engleskom zove subjunctive mood, a u nemačkom konjuktiv, kako je rečeno. Ovim glagolskim načinom se izražavaju uslovljeni glagoli, želje, nadanja, očekivanja i drugo, kako pozitivno, tako i negativno. Pogodbeni način se može izraziti i rečcom le- i imperfektom, npr. kao le-`allekum teškuruun لَعَلَّكُمْ تَشْكُرُونَ, u značenju da bi mogli da zahvaljujete (da budete zahvalni).

Poslednji glagolski način, tzv. jussive mood, je takođe pogodbeni, ali on odražava manifestaciju nekog uslova. Tako npr. iz pomenutog primera u suri IkhlaaS, prvo se kazuje da je Allah eHad أَحَد, u značenju Jedan, a onda i eS-Samed الصَّمَد, u značenju Samodovoljan, a onda dolazi jussive mood, čime se pojašnjava šta znači to da je Allah eHad i eS-Samed. Ne koristi se ni perfekt ni imperfekt, jer ovaj glagol nema početak ni kraj, niti mu je trajanje ograničeno bilo čim, već se koristi ovaj glagolski način u značenju Pošto je Allah eHad i eS-Samed, to znači... Ovaj oblik je svevremen, a u našem jeziku se izražava sadašnjim vremenom, slično kao kada kažemo, npr. Reka teče ili Sunce plovi Nebom. Međutim, u jeziku Qur'ana se za ove oblike koristi imperfekt, a ne jussive mood, pa smatram da je bolje jussive mood prevesti našim budućim vremenom, nego sadašnjim. Zato pomenuti primer iz sure IkhlaaS shvatam kao Neće odgojiti, niti će biti odgojen (zbog toga što je eHad i eS-Samed) ili Ne odgaja, niti se odgaja. (O značenje glagola yelid/yuuled će biti naknadnih komentara)

Kako se može videti na primeru, jussive mood je veoma teško prevesti, jer u našem jeziku ne postoji odgovarajući glagolski način za svako postojeće korišćenje u Qur'anu. Zato je mnogo bolje čitati Qur'an u originalu i pokušavati shvatiti šta je u originalu rečeno, praveći razliku u glagolima i drugim rečima koje se koriste, a ja ću probati nakon ponuđenog prevoda dati komentar ovog glagolskog načina kad god smatram da je to neophodno.

Da bi uočili razliku između imperativa i jussive mood i bliže shvatili kako se jussive mood koristi, videćemo i primer iz 2:41-42. Prvo se koristi imperativ aamenuu آمِنُوا, u značenju imajte poverenja, a onda dolaze četiri negativna jussive mood, kojima se objašnjava šta to zapravo znači imati poverenja (iman) u vezi Objave koju je Allah spustio. Onaj ko posluša Allaha i ima poverenja onda ne sme da: (1) se zatvori (bude ćafir), (2) trguje ajetima, (3) meša istinu i neistinu (ono što ne funkcioniše), i (4) skriva istinu kada je zna. Za poslednja dva (mešanje istine sa neistinom i skrivanje istine) je pridodat još jedan imperativ, a on je strah samo od Allaha, tako da neko može imati iman u Allaha, ali iz straha od ljudi može mešati istinu sa neistinom ili skrivati istinu. Zbog toga taqwa stoji iznad imana i sadrži ga.

Zato je jussive mood pogodbeni način, a ne imperativ, jer se njime pojašnjava manifestacija nekog glagola; u ovom slučaju se objašnjava šta znači imati poverenje, verovati u Objavu, kako se to u budućnosti (nakon sticanja poverenja) manifestuje.

وَأَقِيمُوا الصَّلَاةَ وَآتُوا الزَّكَاةَ وَارْكَعُوا مَعَ الرَّاكِعِينَ	- 43 -	I uspostavite Vezu i unesite čistoću i budite rečiti među rečitima.

### Ruku`
Muslimani smatraju da su obavezni izvoditi ritualnu molitvu, koja se kod nas naziva namaz, a za koju se smatra da je u Qur'anu Salaat الصَّلَاة. Jedan od delova namaza nazivaju ruku`, koji se ne pominje nigde u Qur'anu. Ruku` se shvata kao pregibanje, kojim se nakon stajanja telo u struku savija, šake dolaze na kolena, a pregibanje se vrši do pravog ugla, kada telo dobija oblik čiriličnog slova Г.

Kako je rečeno, ruku` se ne pominje nigde u Qur'anu, a od korena ra-kaf-`ayn ر ك ع u Qur'anu postoji 13 pojmova, od čega su 5 glagola, 5 participa raaki` رَاكِع i 3 prideva sa pojačanim značenjem rukke` رُكَّع. Dokaz da ovi pojmovi ne znače ono kako se uglavnom shvataju se nalazi u 38:24, gde se govori o tome da je Dawud učinio grešku pri suđenju, jer je doneo presudu pre nego je čuo drugu stranu, i u tom trenutku se Dawud stropoštao na tlo kao raaki` i enaab (povrativši se). Iz ovoga je jasno da particip raaki` ne označava nekog ko se pregiba dok stoji, već označava nešto drugo.

Još jedna poznata reč koju muslimani koriste u vezi ritualne molitve od ovog korena je rek`at رَكْعَة, koja se takođe ne nalazi nigde u Qur'anu, niti postoje indicije o ritualnoj molitvi izdeljenoj na delove. Muslimani shvataju da postoji 5 obaveznih dnevnih molitvi koje se sastoje od 2, 4, 4, 3 i 4 rek`ata, ali se u Qur'anu ne govori ni o 5 obaveznih molitvi, niti o ikakvim njihovim delovima. Trebamo se podsetiti da je Qur'an Uputa i da je potpun, jasan i da u njemu ima primera o svemu.

Ovaj koren se shvata da označava potčinjenost, poniženost, biti subjekat, predmet nečega. Međutim, u Qur'anu se ovaj koren ne koristi kao pasiv, niti kao pridev, te nema značenje da je neko potčinjen, ponižen ili bilo šta slično, već uvek označava radnju koju neko vrši nad nekim subjektom, predmetom. Radnja koja se čini je govor, rečitost o nečemu i taj govor nije bilo kakav govor, već istinit govor, koji odražava govornika sa najboljim mogućim ponašanjem. Zato se pojmovi od ovog korena koriste sa pojmovima korena sin-džim-dal (sedžda), koji tada označavaju iskazivanje poštovanja prema sagovorniku i sačekivanje njegovog govora, odnosno dopuštanje i njemu da kaže šta želi.

Zbog svega se ovi pojmovi koriste i sa pojmom Hadždž, koji označava diskusiju. U 77:48 se kaže za prestupnike we idhaa qiile le-hum irke`uu laa yerke`uun وَإِذَا قِيلَ لَهُمُ ارْكَعُوا لَا يَرْكَعُونَ, odnosno A nakon što im je rečeno Recite! ne mogu da kažu (nemaju šta da kažu), čime se kazuje da oni neće imati argumente za svoje loše ponašanje u ovom životu.

Ove pojmove treba shvatati u vezi sa rečitošću, govorništvom i kao osnovu, uz čistoću, za stvaranje Veze (Salaat) u društvu. Ako ljudi ne govore, ne iznose argumente koje imaju onda ne može doći do povezivanja ili će se ono brzo završiti, a ljudi će se zatvoriti jedni od drugih. Zato je sloboda izražavanja veoma bitna za bilo koje društvu, ali svaki pojedinac mora uneti čistoću u svoje ponašanje i izražavanje, da bi se Veza uspostavila i održala. Takođe, naša Veza sa Njim zahteva i čistoću i rečitost, obraćanje Njemu za sve što imamo reći, bilo da je to pokajanje poput Dawudovog ili bilo kakav drugi argument u vezi bilo koje teme. Trebamo biti svesni da On sve čuje i da nas poznaje bolje nego mi sami sebe.

أَتَأْمُرُونَ النَّاسَ بِالْبِرِّ وَتَنسَوْنَ أَنفُسَكُمْ وَأَنتُمْ تَتْلُونَ الْكِتَابَ أَفَلَا تَعْقِلُونَ	- 44 -	Ne naređujete li dobrotu ljudima, a zaboravljate sebe dok kazujete Knjigu? Zar ne razmišljate?

وَاسْتَعِينُوا بِالصَّبْرِ وَالصَّلَاةِ وَإِنَّهَا لَكَبِيرَةٌ إِلَّا عَلَى الْخَاشِعِينَ	- 45 -	I otvorite se u vezi strpljenja i Veze. A, takođe, ona će biti teška, osim nad poniznima,

الَّذِينَ يَظُنُّونَ أَنَّهُم مُّلَاقُو رَبِّهِمْ وَأَنَّهُمْ إِلَيْهِ رَاجِعُونَ	- 46 -	onima koji misle da se susreću sa svojim Rabbom i to da su ka Njemu povratnici.

### ajeti 2:43-46
Ajeti 2:43-46 su detaljnije pojašnjenje za jussive mood u 2:41, odnosno objašnjava se šta znači ne biti ćafir (ne ograditi se) u vezi Objave koju Allah spušta i šta znači ne trgovati ajetima za malu vrednost. U ovim ajetima vidimo da se dva puta govori o uspostavljanju Veze (Salaat), pri čemu se prva Veza odnosi na vezu među ljudima, a druga Veza je u odnosu prema Allahu. Za tu Vezu sa Allahom je potrebno strpljenje (Sabr الصَّبْر), a za Benu Isra'il je strpljnje u čekanju da im dođe dovoljno informacija iz objavljivanja Qur'ana po kojima će se uveriti da je Qur'an od Allaha. Sledeći te upute oni neće postati ćafiri, neće se ograditi od Objave. Trgovanje ajetima za malu vrednost znači korišćenje ajeta da se stekne neka ovosvetska vrednost, a kao pojašnjenje toga se između pominjanja dve Veze govori da je to kada ljudi koriste Allahove ajete da bi rekli drugima šta trebaju da rade, a zaboravljaju sebe, odnosno zaboravljaju da se to isto treba odnositi na njih. Izuzimanjem sebe od obaveza oni stiču malu vrednost, recimo tako što umesto da pokazuju dobrotu u trgovinu, oni se ne libe toga da prevare ili slažu ili na neki drugi način nanesu nekome štetu na svoju korist.

يَا بَنِي إِسْرَائِيلَ اذْكُرُوا نِعْمَتِيَ الَّتِي أَنْعَمْتُ عَلَيْكُمْ وَأَنِّي فَضَّلْتُكُمْ عَلَى الْعَالَمِينَ	- 47 -	O Benu Isra'il, setite se blagosti Moje, one kojom sam bio blag nad vama, i toga da sam vas izdvojio naspram svih učenika.

### Historijat Benu Isra'il
Kratak historijat Benu Isra'il se navodi između 2:47 i 2:122, koji imaju identičan tekst. Svrha ovoga na samom početku Qur'ana je da se prvo Benu Isra'il uvere da je Qur'an od Allaha, jer se navode stvari koje oni odlično znaju i koje bi bilo teško saznati nekome ko nije od njih, pogotovu nekome ko je iz neukog naroda i ko je i sam neuk. Svrha ovog dela je i da se ukaže onima kojima dolazi Qur'an kako su odabrani među svim učenicima postupali sa Uputama koje su njima ranije došle. Qur'an je već označen kao muSaddiq, tj. kao ispravljač, onaj koji ukazuje na istinu u vezi prethodnih Objava, pa se ovim delom i ispravlja ono što je izmenjeno ili pogrešno shvaćeno ili prevedeno u prethodnim Objavama, da bi se ukazalo na istinitost u vezi njih.

Allah ne odustaje od ljudi za koje ima neki plan, već im se stalno vraća i pomaže, sve dok ne uvidi da su beznadežan slučaj i onda ih pusti da zakržljaju ili ih prepusti uništenju. Tako je ovo obraćanje Benu Isra'ilu da bi se makar neki od njih urazumili, kao i za to da oni koji žele da slede Qur'an od ljudi u koje se objavljuje ne čine greške koje su Benu Isra'il radili tokom historije. Pored toga, u ovom delu su navedeni mnogi oblici pomoći koje su Benu Isra'il dobili.

وَاتَّقُوا يَوْمًا لَّا تَجْزِي نَفْسٌ عَن نَّفْسٍ شَيْئًا وَلَا يُقْبَلُ مِنْهَا شَفَاعَةٌ وَلَا يُؤْخَذُ مِنْهَا عَدْلٌ وَلَا هُمْ يُنصَرُونَ	- 48 -	I pazite se prirodnog: ne prelazi na nefs od nefsa išta, niti se prima od njega zauzimanje, niti se uzima od njega otkup; niti se oni pomažu.

# Nefs u 2:48
Rečeno u 2:48 je pojašnjenje za jussive mood u 2:42, odnosno za to kako se oblači istina u neistinu (nefunkcionalno) i kako se skriva istina, i koje su posledice toga.

Od korena nun-fa-sin ن ف س postoje imenice nefs نَفْس i enfus أَنْفُس, pa iako se enfus shvata kao sopstvo (Ja), pojam nefs se uglavnom shvata kao duša. Ovo je nemoguće, jer i Allah ima Nefs, te je potrebno ove imenice detaljnije razmotriti. Iz samih harfova se može razumeti da koren označava nešto što se nalazi u nečemu ili nešto što se u nešto stavlja, ulazi. Zato se glagolima od ovog korena može govoriti o disanju, odnosno ubacivanju vazduha u pluća.

Nefs može da označi nečiju dušu, u smislu da je to nečiji karakter, osobenost, ličnost, nešto što se nalazi duboko u nekome. Međutim, glavno značenje ovog pojma objašnjava razlog zbog čega neko nešto čini ili zbog čega nešto želi da bude, nečije namere. To je ono što neko iznosi iz sebe i unosi u dešavanje. To je zapravo nečija manifestacija, ono čime neko odiše. Sva ova značenja su moguća za pojam nefs, i treba ga oprezno razmatrati u kontekstu za bolje shvatanje. Tako npr. Allahov Nefs predstavlja Njegovu manifestaciju, ono što On želi da bude, i treba znati da je Sebi propisao nad Svojim Nefsom raHmet, odnosno pomaganje. Sve što postoji je zbog Njegove manifestacije, Njegovog Nefsa, ali mi ne bi bili u mogućnosti da Ga primetimo da nam On prethodno ne pomaže tako što nas uči.

Nefs u 2:48 označava namere i u vezi sa 2:42 se zapravo govori o tome da cilj ne opravdava sredstva, konkretno: govori se o tome da ne možemo neistinu navlačiti na istinu, niti skrivati istinu kada je znamo, ne može nam biti namera da ćemo time postići neku drugu nameru. Sa jednog nefsa (namere) ne prelazi na drugi nefs (nameru) išta. Ne možemo se nadati, nameravati da činjenjem pogrešnog imamo u tome što nakon toga nameravamo da se desi nešto dobro. Takvo ponašanje, takve namere nisu opravdanja za neistinu niti za skrivanje istine. Allah takvim ljudima ne pomaže, jer je Allah Istina i On voli istinu, bez ikakvog mešanja sa neistinom i bez njenog zamračenja.