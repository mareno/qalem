---
layout: post
title:  "Strana 19 (ajeti 2:120-126, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---

***وَلَن تَرْضَىٰ عَنكَ الْيَهُودُ وَلَا النَّصَارَىٰ حَتَّىٰ تَتَّبِعَ مِلَّتَهُمْ قُلْ إِنَّ هُدَى اللَّهِ هُوَ الْهُدَىٰ وَلَئِنِ اتَّبَعْتَ أَهْوَاءَهُم بَعْدَ الَّذِي جَاءَكَ مِنَ الْعِلْمِ مَا لَكَ مِنَ اللَّهِ مِن وَلِيٍّ وَلَا نَصِيرٍ	- 120 -	A ne bi bili zadovoljeni od tebe jevreji ni hrišćani sve dok ne slediš njihov milje. Reci: "Allahova uputa, to je Uputa." A da si sledio njihove puste želje, nakon što ti je došlo od znanja, ne bi imao od Allaha kome da se obratiš ni pomoćnika.***

### Millet i hava jevreja i hrišćana
Iako se pojam millet مِلَّة uglavnom shvata kao religija, to nije tačno. Ovaj pojam se javlja 15 puta u Qur'anu i još 3 puta kao glagol u 2:282. Od njega imamo pojam milje, koji označava uzorak, model, obrazac, i slično. Kao glagol se koristi da se kaže da neko treba da sastavi obrazac (ugovora) o dugu, o čemu se govori. Od njega potiče i latinski izraz militia za vojsku, kao sredstvo za održanje društvenog miljea. Kod nas se pojam milicija koristio u sličnom značenju, dok ta organizacija nije zamenjena policijom, čiji zadatak je da čuva politiku i političare, a ne društveni milje.

Milje se može odnositi i na pojedinca i na društvo, i označava obrazac ponašanja. U Qur'anu se često koristi za Ibrahima, čime se ističe da bi trebali da sledimo Ibrahimov milje.

U 2:120 se govori o miljeu jevreja i hrišćana, o tome da oni neće biti zadovoljni Resulullahom sve dok ne bi prihvatio njihov milje. Potom se kaže da je Uputa Allahova, pa se opet govori o (ne) sleđenju, ovog puta njihove hava. Hava (hewaa) označava ispraznost, puste, prazne i nerealne želje, a to je zapravo milje jevreja i hrišćana. Nasuprot pustim željama trebamo da proučimo šta je millet Ibrahima kome se pozivamo. Sve religije koje poznajemo su zapravo produkt have neke grupe ljudi, i ironično je što se neke od njih zovu abrahamskim, iako ćemo videti da bi Ibrahim bio protiv svih religija, kao ljudskih proizvoda. To je zato što sve one uključuju mnoge nerealnosti, mitove, bajke, čak i basne, i hvalospev su za grupu ljudi koja ih je stvorila, kao i onih koji je slede. Mi trebamo imati poverenje u Allaha i uzeti Njegovu Uputu uputom, i Njemu prepustiti da sudi o onome u čemu se ljudi razilaze.

***الَّذِينَ آتَيْنَاهُمُ الْكِتَابَ يَتْلُونَهُ حَقَّ تِلَاوَتِهِ أُولَـٰئِكَ يُؤْمِنُونَ بِهِ وَمَن يَكْفُرْ بِهِ فَأُولَـٰئِكَ هُمُ الْخَاسِرُونَ	- 121 -	Oni, kojima je data Knjiga, koji je kazuju pravim tilawetom, takvi su ti vernici u nju, a ko se ogradi od nje, pa takvi su ti gubitnici.***

### Tilavet
Glagolska imenica u broju tilaawet تِلَاوَة se koristi samo u 2:121, pa iako se uglavnom tačno razume potrebno je komentarisati ovo jedino pominjanje. Tilavet se shvata kao tačno čitanje, iako je preciznije shvatanje da je to tačan izgovor. Pominje se u vezi Onih kojima je dat Kitab (el-ledhiine uutu-l-kitaab), i rečeno je da se ovo razlikuje od Pismoznanaca (ehl-ul-kitaab) po tome što Pismoznanci mogu da slede bilo kakvu knjigu, a Oni kojima je dat Kitab slede Kitab od Allaha. Takvi, ako izgovaraju Kitab ispravnim tilavetom, tj. onako kako je objavljen od Allaha, takvi su u Kitab vernici, a ako se ograde od Kitaba onda su gubitnici.

Neretko ćemo u Allahovom Kitabu naići na stvari koje su protiv nas, bilo da su to neke negativne osobine koje posedujemo, neke pogrešne stvari koje smo radili ili radimo, neke stvari koje smo iz neznanja ili malo znanja rekli kao istinite a one nisu takve, i drugo. Posebno je teško u ovim slučajevima ispravno citirati Allahov Kitab, jer tada to što citiramo govori protiv nas. Pa, čak i kada niko od onih koji slušaju ne zna, mi ćemo znati da su te reči iz naših usta usmerene i protiv nas. Naravno, ljudi imaju i drugačije motive za menjanje Njegovog Govora, npr. da ućare nešto. Nekada zaboravimo ili pomešamo stvari, pa trebamo biti veoma oprezni kada želimo da citiramo Kitab, jer veoma lako oholost i nadmenost mogu izaći iz nas.

***يَا بَنِي إِسْرَائِيلَ اذْكُرُوا نِعْمَتِيَ الَّتِي أَنْعَمْتُ عَلَيْكُمْ وَأَنِّي فَضَّلْتُكُمْ عَلَى الْعَالَمِينَ	- 122 -	O Benu Isra'il, setite se blagosti Moje, one kojom sam bio blag nad vama, i toga da sam vas izdvojio naspram svih učenika.***

***وَاتَّقُوا يَوْمًا لَّا تَجْزِي نَفْسٌ عَن نَّفْسٍ شَيْئًا وَلَا يُقْبَلُ مِنْهَا عَدْلٌ وَلَا تَنفَعُهَا شَفَاعَةٌ وَلَا هُمْ يُنصَرُونَ	- 123 -	I pazite se prirodnog: ne prelazi na nefs od nefsa išta, niti se prima od njega zauzimanje, niti se uzima od njega otkup; niti se oni pomažu.***

### Zaključak o Benu Isra'il
Rečeno u 2:40-41 je identično onome u 2:122-123, pa trebamo shvatiti da su to početak i završetak dela sure Beqara u kome se govori o Benu Isra'il, i iz koga bi i mi trebali da izvučemo poruke o stvarima koje su oni činili i čine, da bi izbegli da postupamo tako. Međutim, muslimani su uspeli sve to da ponove, čak i da preskoče Benu Isra'il.

Iako je u ovih 84 ajeta dosta priča o njima, one bi se sve mogle svesti u centralnu priču o kravi, po kojoj je i sura dobila naziv. Sama ta priča ima dosta pouka, ali je suština u tome da su oni želeli kravu koja ima svoju svrhu da pretvore u ljubimca. Ovde bi mogli napraviti paralelu sa njima, tj. u vezi toga da su oni, kao odabrani među svih ljudima sposobnim da spoznaju Allaha kroz Njegova imena, želeli da odbace tu svoju svrhu i da postanu ljubimci Allahu. Želeli su da se odreknu svoje misije i da ih Allah mazi i pazi, čak su i reč unZurnaa zamenili drugom koja znači upravo to - da ih neko kao stado pazi. Iz svoje nadmenosti i oholosti su uzeli sebe za cilj, a većina njih i dalje misli i radi tako. Naravno, nisu oni jedini u tome, ali su započeli taj sramni trend. Zbog toga su prekršili Zavet dat Allahu i dobili su Njegovo prokletstvo, tj. ostavio ih je da zakržljaju.

>Bez vraćanja na Zavet i na Uputu od Allaha njima nema nikakvog dobra.

***وَإِذِ ابْتَلَىٰ إِبْرَاهِيمَ رَبُّهُ بِكَلِمَاتٍ فَأَتَمَّهُنَّ قَالَ إِنِّي جَاعِلُكَ لِلنَّاسِ إِمَامًا قَالَ وَمِن ذُرِّيَّتِي قَالَ لَا يَنَالُ عَهْدِي الظَّالِمِينَ	- 124 -	A kad testira Ibrahima njegov Rabb tvrdnjama, pa ih sve ispuni, reče: "Ja sam onaj ko te postavlja ljudima imamom." Reče: "A od mog potomstva?" Reče: "Ne odnosi se Moj sporazum na zalime."***

### Ibrahimov test
Već smo videli da je Adem nakon svoje greške primio od Allaha kelimaat, a kelimaat se odnosi i na Ibrahimov test. Kelimaat se shvata kao govor, reči, ali to nije bilo kakav govor i nisu bilo kakve reči, već su to tvrdnje. U slučaju Adema to su kritike koje su mu upućene, a takođe su i kritike upućene protiv Ibrahima. Smisao Ibrahimovog testa je bio u tome kako će Ibrahim reagovati na te tvrdnje, koje je Allah izneo protiv njega.

Trebamo uvek znati da svi ljudi greše i da svi mi imamo mnogo grešaka koje bi mogli da otklonimo. Pored toga, imamo i svojih ograničenja. Ako bi neko nama iznosio greške ne bi nam bilo drago, verovatno bi se i bunili i možda posvađali sa tom osobom. Ovo bi donekle bilo i očekivano, jer i taj neko ima sopstvenih grešaka koje se mogu izneti. Međutim, čak i da čitamo Qur'anu i u njemu prepoznajemo sopstvene greške uglavnom nam neće biti drago što slušamo o tome, pa ćemo možda i požuriti da prođemo taj deo, a možda ćemo ga i preskočiti, iako znamo da to dolazi od Onog koji ne greši.

Međutim, Ibrahim se nije bunio na reči koje je čuo o sebi, već je sve to što je o njemu rečeno upotpunio, svaki svoj nedostatak je otklonio i postao potpuna osoba. Takvog, upotpunjenog, ga je Allah učinio imamom ljudima. On je postao vodilja ka tome šta bi mogli ljudi da postanu. Ovo je deo Ibrahimovog miljea, u tome, između ostalog, trebamo da se ugledamo na njega.

Nije Ibrahim ostao na tome i tražio je isto i za svoje potomstvo, pa mu je rečeno da se to neće desiti za zalime, a oni su osobe sa tamom u sebi. Makar i trunku tame ko nosi u sebi može da privuče samo one koji žude takvoj tami ili one koji tu tamo takođe imaju u sebi. Oni koji putuju Allahu će za svoju vodilju imati samo one koji su čuli Allahove kelimaat i sve ih upotpunili.

***وَإِذْ جَعَلْنَا الْبَيْتَ مَثَابَةً لِّلنَّاسِ وَأَمْنًا وَاتَّخِذُوا مِن مَّقَامِ إِبْرَاهِيمَ مُصَلًّى وَعَهِدْنَا إِلَىٰ إِبْرَاهِيمَ وَإِسْمَاعِيلَ أَن طَهِّرَا بَيْتِيَ لِلطَّائِفِينَ وَالْعَاكِفِينَ وَالرُّكَّعِ السُّجُودِ	- 125 -	I kad učinismo Beyt mestom sticanja vrlina za ljude i sigurnošću, i: "Uzmite od meqama Ibrahima muSalu!", i napravismo sporazum prema Ibrahimu i Isma`ilu: "Očistite Moj Beyt za posetioce i posvećenike i poštovane govornike."***

### Beyt
Pojam beyt بَيْت dolazi od korena koji označava nešto sa (stalnim) vraćanjem, nešto što nije bitno samo u nekom trenu, već se tome stalno vraća. U pravom redu označava dom, bilo kao građevinu ili ljude - porodicu, zbog čega u našem jeziku imamo glagol obitavati i imenicu obitelj od ovog smisla. Međutim, Qur'an kao imenica označava Učenje i svrha mu je da nas nauči, da nas napomene, da nas opomene na ono što ne znamo ili gubimo iz vida, pa je logično zaključiti da se značenja pojmova prvo trebaju tražiti u vezi znanja. Tako bi pojam beyt, u vezi sa znanjem, označavao informacije i zaključke koji vrede da se na njih vratimo, da ih ne gubimo iz vida, da ih iznova razmatramo, i slično.

Ovakav proces razmišljanja o veoma bitnim stvarima, stvarima na koje se treba vraćati, se obavlja u stanju što većeg mira i što manje distrakcije. Neki ovakve procese zovu meditacijom. Uslovi koji su potrebni da se ovakvi procesi dešavaju se uglavnom najlakše mogu steći noću, zbog čega Arapi koriste ovaj koren za radnje koje obavljaju noću, u potpunom miru, ali radnje koje isključuju spavanje, odnosno radnje u kojima je osoba svesna. Takve radnje su recimo pravljenje planova ili ono što zovu meditacijom ili dubokim razmišljanjem. Međutim, sam koren i pojam beyt nemaju nikakve veze sa bilo kojim delom noći, samo se uslovi za njihovo bolje manifestovanje uglavnom lakše stiču noću. Ovo takođe ne znači da će uslovi biti bolji svake noći. Vezu sa noćnim promišljanjem možemo naći u mnogim primerima i u Qur'anu, čak i kada se ne pominje nikakav pojam od ovog korena, u primerima koji govore o ostajanju budnim u raznim delovima noći, a kao razlog tome se navodi okupiranost svakodnevnim poslovima i obavezama tokom dana. I sam pojam leyl, koji znači noć, zapravo označava strepnju, potpunu pažnju, jasnije primanje poticaja oko nas, zbog smanjene opšte aktivnosti.

Još jedno, veoma bitno, značenje pojma beyt je vezan za poeziju. Naime, ovim pojmom se mogu nazvati neke pesme ili delovi pesme, kao polustih ili stih. Razlog može biti dvojak: može se odnositi na rimu, ali se može odnositi i na bitnost pesme, na koju je nužno ponovno vraćanje zbog promišljanja o rečenom u njoj. Smatram da je ovo čest slušaj upotrebe pojma beyt u Qur'anu i da je vezan za ono što su u antici bile himne, tj. tzv. pobožne pesme. Osnovno značenje pojma himna je upravo to - pesma Allahu, ali su se i u antici, kao i danas, himne pevale onome šta su ljudi obožavali. Danas, recimo, ljudi obožavaju iluzije koje zovu državom i njima pevaju himne, dok su se u antici himne pevali božanstvima.

Stari Egipat je, između ostalog, poznat i po himnama, od kojih neke sačuvane skoro da dosežu prahistoriju, dok su neke nakon tzv. 18. dinastije. Zato se od prvog pominjanja pojma beyt on treba razmatrati najmanje dvojako: svakako kao građevina - kuća, ali i kao pobožna pesma - himna Allahu. Zbog imperativa čišćenja beyta mogli bi shvatiti da se u beyt (himnu) vremenom nakupilo dosta toga čemu nije mesto u jednoj takvoj pesmi (ili pesmama) i što je nužno ukloniti. Danas bi mogli napraviti poređenje sa ilahijama i kasidama, gde se u mnogim peva o ljudima, emocijama, društvu i slično, a mnogo manje ili nikako o Allahu, koji bi trebao biti glavna i jedina tema takvih pesama.

Primera ovakvih pesama možemo posebno videti u Zeburu, odnosno Psalmima, koje su nadahnute Dawudu ali i drugima pre i nakon njega. U onome što zovemo Starim Zavetom postoje i pesme Musaa i drugih, i sve bi se mogle nazvati beytom, ako su namenjene Allahu kao himne. I sam Qur'an je u velikom delu poput himne Allahu, jer je i njegova suština u tome da nas Allahu približi kroz spoznaju Njega i onoga čemu nas uči.

Treba reći i da mi koristimo pojam bajat od ovog smisla za nešto ustajalo, slično kao što Arapi koriste izraze od ovog korena.

### Meqaam
Shvatanjem pojma beyt kao pesma ili njen deo dolazimo do pitanja njene interpretacije, odnosno melodije, načina izvođenja. Sama pesma može biti samo pročitana, ali može biti i recitovana, unoseći različite tonove u izgovor njenih reči. Recitovanje tako unosi tonove i ritam u pesmu, na čemu se ne mora zadržati, već se može napraviti čitav sistem recitovanja kakav danas možemo čuti od tzv. učača Qur'ana. Oni se danas pogrešno zovu karijama, jer se danas glagol qare'e, koji znači učiti, smatra da znači recitovati, a ne proučavati, izučavati, što je pravo značenje. Pored toga, pesma se može izvoditi ne samo vokalno, već se može dodati i instrumentalna pratnja i stvoriti ono što mi danas uglavnom podrazumevamo pod pojmom pesma.

Ovakav način izvođenja se naziva kompozicijom, a mogu se koristiti i drugačiji nazivi, poput opus. Nisam dovoljno upućen u teoriju muzike i smatram da ljudi upućeni u nju mogu dati mnogo bolja pojašnjenja u vezi čitave teme, posebno u vezi pojma meqaam مَقَام.

Pojam meqaam potiče od korena koji znači postaviti nešto, staviti ga da stoji. Koren je dobro poznat u pojmovima qiyaam, qawm, qiyaamet, taqwiim, iqaamet, musteqiim, i drugim. Svi ovi pojmovi označavaju nešto što stoji, što je postojan sistem koji se ne raspada (lako). U tom smislu, čitav koren zapravo označava i kompoziciju, odnosno sklop, delove sastavljene u celinu.

Zato se meqaam može koristi i da označi muzičku kompoziciju, što je i slučaj kod Arapa, ali i drugih naroda. Takođe meqaam, kao imenica lokacije i vremena, može da označi bilo kakvo mesto ili vreme postojanosti nečega, njegove kompozicije. Banalno se shvata da meqaam Ibrahima predstavlja mesto na kome je on stajao, kao da je Ibrahim kip koji se ne pomera.

Iz Qur'ana se njegov meqaam dovodi u vezu sa pojmom beyt, te može označavati mesto na kome se nalazi neka kuća, u ovom slučaju hram, ali može da označi i kompoziciju, odnosno način izvođenja himni Allahu. O kakvom hramu i kakvoj kompoziciji se radi?

Poznato je da je Ibrahim živeo sa svojim narodom neko vreme i verovatno je to oblast Babilona, a onda se odrekao svog naroda i otišao je sve do Egipta. Na tom putu je prošao kroz dolinu Beka, koja se nalazi u današnjem Libanu, u kojoj je postojao grad koji se takođe zvao Beka, a danas se naziva Balbek, zato što su oni kasnije obožavali božanstvo Ba'l. Taj grad su Heleni zvali Heliopolis (Grad Sunca, prosvetljenja) i očito je da je nekada bio centar nauke, znanja. Isti naziv su Heleni koristili za još jedan grad u Egiptu, nadomak današnjem Kaira. Tu se takođe nalazi hram, koji je verovatno bio hram Ibrahima.

Ako čitamo Qur'an kao Knjigu (Mushaf) možemo uočiti neke znake koji nisu deo Qur'ana, ali služe za lakše i ispravnije čitanje Qur'ana, kao što su znakovi za stajanje, poput naših znakova interpunkcije. Takođe, u samom jeziku postoje pravila čitanja, recimo spajanje ili dodavanje glasova. Sa samim načinom čitanja, unošenjem emocija i ponavljanjem određenih delova se pravi kompozicija, koja samom tekstu daje specifičan izražaj, pa onaj ko čita i eventualno oni koji slušaju mogu na određen način da dožive tekst. Slično kao kada se neka pesma vokalno ili uz pomoć instrumenata pretvori u kompoziciju i dobije novu dimenziju. Zato smatram da je Ibrahim, pored toga što je imao zadatak da očisti himne od onog čemu u njima nije mesto (širk?!), imao zadatak i da tim himnama (el-beyt) unese kompoziciju (meqaam), nužnu za preciznije shvatanje samog teksta himne. Dobro je razmisliti o bitnosti melodije u onome što danas zovemo ilahijama i kasidama, gde čitava kompozicija daje jasniji uvid nego šturi tekst.

Smatram da je pojam meqaam, kao i pojam beyt, najbolje ostaviti neprevedene, da bi ih svako shvatio onako kako je sam sposoban da ih vidi. Takođe, trebamo isključiti sopstvene želje, tj. ono što mi želimo da vidimo, kao i emocije, bilo pozitivne ili negativne, i sve ono što smo samo čuli, ali nismo sami o tome razmislili.

### MuSalla
Smatram da je najveći problem u prevodima pojmova iz Qur'ana nastao u vezi pojma Salaat صَلَوٰة, koji mi u našem jeziku shvatamo indo-persijskim nazivom namaz kao ritualnu molitvu, koju veliki broj muslimana obavlja pet puta svakodnevno, ali i u raznim drugim prilikama. Problem kod prevođenja i shvatanja ovog pojma nastupa kod njega samog, a onda i kod množine Salewaat صَلَوَات, kao i kod svih drugih pojmova. Neki pojmovi, kao glagol Salluu صَلُّوا, su razdvojeni u dva različita korena, kao da im je značenje potpuno različito i nevezano, a zvuče identično i pišu se identično. Naravno, mnoge reči u Qur'anu su višeznačne, ali svaka od njih mora da dolazi od istog korena (smisla). Pored toga, neki pojmovi su ubačeni u isti koren kao Salaat, iako očigledno ne pripadaju tu, već sa drugim rečima.

Jedna od reči koja se smatra da potiče od istog korena kao Salaat je reč muSallen مُصَلًّى, koja se koristi samo u 2:125. Ovaj pojam se smatra da znači mesto Salaata, odnosno mesto na kome se klanja, jer se Salaat shvata kao namaz, a što je klanjanje (činjenje naklona, od hindu nemas-te, što je pozdrav u značenju klanjam se). Međutim, zbog duplog harfa Lam očito je da ovaj pojam potiče od korena Sad-Lam-Lam i da ima drugačije značenje. Slično je i sa pojmom muSalliine مُصَلِّين, kao i SalSaal صَلْصَال, koji dolazi iz oblika Sad-Lam-Sad-Lam.

Sve ove reči označavaju emitovanje nekakvog zvuka, zbog čega se SalSaal i shvata kao zvečeća glina. Iako ukazuje na glinu, ovaj pojam ne ukazuje na glinu kao materijal, već na osobinu keramike (proizvoda od gline) koji su šuplji i u kojima zvuk odzvanja, slično kao što u nama neprekidno čujemo razne glasove koji odzvanjaju. Dakle, naše stvaranje od zvečeće gline ne ukazuje na to da smo stvoreni od gline kao materijala, već da način na koji smo stvoreni, savršena forma koju imamo uključuje i tu osobinu da u nama, našoj glavi odzvanjaju razni zvuci. Svako biće koje postoji na Zemlji je stvoreno od Zemlje i vode, a naše neposredno stvaranje je počelo od semene tečnosti, ne od gline.

Ako shvatimo pojam meqaam kao kompoziciju, odnosno kao način izvođenja beytova (čistih himni Allahu), onda je očito da se u 2:125 govori o tome da uzmemo taj Ibrahimov meqaam kao nešto što će da odzvanja, odnosno da na taj način ljudi trebaju (ili su trebali) da izvode beytove Allahu. Razlog ovom imperativu je očito u tome što se na taj način slušaoci upoznaju sa čistim govorom o Allahu, prezentovanom na određeni način (meqaam Ibrahima), a smisao našeg postojanja je upravo u spoznaji Allaha kroz Njegova imena. Treba primetiti i da nije rečeno da se treba koristiti identičan meqaam kao Ibrahimov, već od njega, tj. da to bude primer, milje za naš meqaam. Ibrahim je u mnogim stvarima primer.

Još jedan problem kod klasičnih prevoda i komentara je u pojmu muSalliine, koji se javlja tri puta, samo u genitivu i akuzativu. Problem je u tome što se ovaj pojam shvata kao oni koji klanjaju, ali se onda u 107:4 kaže Teško muSallijama. Od 70:22 pa nadalje je tačno opisano ko su muSallije i jedna od veza je i sa Salaatom, ali to nije jedina veza, već se pominje i udeljivanje iz imetka, Yewm-id-diin, strah od kazne Rabba, čuvanje ferdža, emaneti, svedočanstva, i ponovo čuvanje svog Salaata. Zašto bi onda bilo rečeno Teško muSallijama, koji su takvi da ih ljudi vide?

Zato što ovaj pojam ne znači one koji klanjaju, već označava ljude koji emituju određene stvari, koji se nekako oglašavaju, zvuče nekako, a zvuče kao sve nabrojano. Međutim, oni to rade samo da ih drugi vide. Ovo je pravi opis licemerja, a ne pojam munafik, koji označava osobu koja radi stvari iz sopstvene koristi. Licemer takođe može biti munafik, i obratno, ali ove reči nisu sinonimi.

Dakle, moglo bi se reći da u osam pominjanja ova tri pojma oni označavaju odavanje zvuka. Konkretno muSallen označava način izvođenja beytova, himni Allahu, a što treba da proističe iz meqaama Ibrahima.

Treba primetiti i da naš pojam maslo potiče od ovog smisla. Smatram da je razlog u tome što je maslo veoma star pojam, koji danas nama označava puter, ali je zapravo značio ulje. Ulje se nekada dobijalo isključivo iz masline, što je još jedan pojam od istog smisla u našem jeziku. Razlog za korišćenje ovog smisla vidim u tome da ulje, a i maslo, daje specifičan zvuk kada se zagreva - cvrči.

***وَإِذْ قَالَ إِبْرَاهِيمُ رَبِّ اجْعَلْ هَـٰذَا بَلَدًا آمِنًا وَارْزُقْ أَهْلَهُ مِنَ الثَّمَرَاتِ مَنْ آمَنَ مِنْهُم بِاللَّهِ وَالْيَوْمِ الْآخِرِ قَالَ وَمَن كَفَرَ فَأُمَتِّعُهُ قَلِيلًا ثُمَّ أَضْطَرُّهُ إِلَىٰ عَذَابِ النَّارِ وَبِئْسَ الْمَصِيرُ	- 126 -	I kad reče Ibrahim: "Moj Rabbu, učini ovu oblast sigurnom i opskrbi njene stanovnike od plodova, ko je poverovao od njih u vezi Allaha i Prirode druge." Reče: "A ko se ogradio, pa dao sam mu da uživa malo, onda ga odgurujem od Sebe ka tegobi vatre, a zlo li je stecište."***
