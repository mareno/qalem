---
layout: post
title:  "Zlatno tele (muslimana)"
author: aladin
categories: [ Teme, Topics ]
image: uploads/posts/zlatno-tele.jpg
---
Priča o Zlatnom teletu postoji u Starom zavetu (Egzodus 32. deo), i u njoj se govori o tome da je Musa otišao od svog naroda da bi od Allaha dobio tzv. 10 Zapovedi, da je trebao da ostane 30, ali je ostao 40 dana. Tokom tih dana, kaže se u Starom zavetu, je Aaron (Harun), brat Mojsijev (Musaov), uzeo zlato od svog naroda, ubacio ga u vatru i napravio zlatno tele koje je proizvodilo zvuk kada vazduh prolazi kroz njega, i kazao je svom narodu da im je to bog. Oni su ga prihvatili, sve dok se Mojsije nije besan vratio i razbio ploče na kojima su Zapovedi bile zapisane i razljutio se na svog brata. Ovo je kratak prikaz te priče.

Kako se da videti, Qur'an je za prethodne Objave muSaddiq, što znači da dovodi do njihove istinitosti, ukazuje na ono što je ispravno u pričama koje su u prethodnim Objavama ispričane. Tako, kad god se neka priča ponovi u Qur'anu, to znači da Allah time ukazuje na istinu u vezi te priče. Ono što je svima koji prihvataju Qur'an odmah jasno u vezi neistinitosti priče u Starom zavetu je da to Zlatno tele nije izradio Harun, već osoba označena kao Samiriyy. Zbog toga, ako prihvatamo Qur'an kao Haqq (istinu) i muSaddiq (ispravljač), onda moramo shvatiti da sve što je rečeno u Starom zavetu u vezi ove priče može biti pogrešno. Bitno je shvatiti i to da se u Starom zavetu govori da je to tele proizvodilo zvuk, dok se u Qur'anu kaže da nije vraćalo govor.

Hajde prvo da vidimo šta je fantastično u toj priči. Govori se o tome da je bilo nekih 600.000 ljudi i da su se nalazili u pustinji Sinaja. Tog zlata, od kojih je navodno tele izliveno, je bilo mnogo, pa se trebamo zapitati da li je ono moglo da se istopi u vatri ili je za to trebalo prethodno napraviti ogromno postrojenje u kome bi uopšte bilo moguće izliti toliko zlato, a onda i osmisliti i napraviti kalup od nekog materijala u kome bi se zlato dovelo u taj fantastični oblik. Sve ovo je nemoguće i zbog činjenice da su se nalazili u pustinji i da su putovali i nosili samo najosnovnije potrepštine. Neki smatraju da je ovo samo poređenje sa tim da se narod prepustio ovosvetovnim stvarima, ne želeći da čeka Mojsijev povratak. Takva gledišta se zasnivaju na shvatanju da je čitava priča fantastična i nemoguća.

Od 11. veka mnogi vladari i Pape, od Vizantije do ostatka Evrope, su donosili dekrete koje su zvali Zlatni bik ili Zlatna bula. Pridev zlatna u ovom slučaju označava vrednost dekreta, jer je donet od strane najmoćnijeg svetovnog ili religijskog autoriteta u tim društvima, a ne znači da je dekret pisan zlatom, napisan na zlatu ili bilo šta slično. Niko danas ne smatra da su te Zlatne bule u Evropi bile bikovi izliveni od zlata, jer nam je ta historija znatno bliža i bolje sačuvana, ali događaji sa Musaom su preko 2000 godina daleko u prošlosti od prve Zlatne bule u Evropi, i nisu zapisani u vreme njihovog dešavanja niti prvom prigodnom prilikom, već su usmeno prenošeni hiljadama godina i prevođeni i prepisivani nebrojeno puta, dok nisu došli do nas u vidu fantastičnih priča. Ljudi su i sami u njih unosili ono što su mislili i osećali, a u svim tim događajima se može osetiti mržnja prema Mojsijevom bratu i sestri, Aaronu i Mirjam, porodici Amrama (`Imraan).

U Qur'anu se dva bitna pojma pominju u ovoj priči, a oni su `idžl عِجْل i džesed جَسَد. Ovi pojmovi se shvataju i prevode kao tele, odnosno telo, slika.

Koren \`ayn-džim-lam ع ج ل označava nešto što se radi na brzinu, žurno, pa može da znači baš to ili nešto što se uradi pre nego što treba, što se preduhitri, kao i stanje nestrpljenja da se za nešto čeka određeno vreme. U svojih pet glagolskih oblika, kao i u imenicama, ovaj korena se shvata u smislu brzine, žurbe, osim u imenici \`idžl, koja se uvek shvata kao tele, i određeno i neodređeno. U Qur'anu se ovaj pojam koristi 7 puta određeno kao el-\`idžl الْعِجْل, a 3 puta neodređeno kao \`idžl, ali se tada uvek koristi pridev.

Pridev džesed se javlja u 20:88 i odnosi se na priču o Musau, dok se ovaj pojam, pored priče o Musau, koristi u vezi Ibrahima i njegovih gostiju u 11:69 i 51:26, a pridevi su tada Haniidh حَنِيذ i semiin سَمِين. Sva pominjanja pojma el-\`idžl su u vezi priče o Musau. Pridevi Haniidh i semiin iz priče o Ibrahimu se samo tu koriste, pa je veoma teško odrediti značenje pojma \`idžl na osnovu njih. Smatram da Arapi koriste \`idžl za tele samo iz razloga što se teleće meso priprema znatno brže, pa ga oni koriste ne samo za mladunče krave, već i za mladunčad drugih životinja, poput antilopa. Ne vidim nikakvu drugu vezu između teleta i korena `ayn-džim-lam. Što se prideva tiče, u Qur'anu se ne pominje zlatna boja, niti zlato u vezi ove priče.

Potencijal džesed, koji se javlja kao pridev za `idžl, znači telo, nešto telesno, materijalno. Ovaj pojam označava da nešto nije ni mentalno, ni duhovno, već da je materijalizovano. U svojim prevodima ću koristiti izraz korpus, od latinskog corpus, koje mi znamo u izrazu corpus delicti, što je materijalni dokaz da je neko počinio neko delo. Korpus takođe označava telo, a telo je skup više delova koji funkcionišu kao jedan. Tako mi možemo govoriti npr. o biračkom telu, geometrijskom telu, nebeskom telu, itd., zapravo o bilo kakvom materijalnom zasebnom objektu ili više njih koji deluju kao jedan.

Korpus takođe označava zbirku nekih ili nečijih napisanih dela, i smatram da se o tome govori u priči o Musau. Smatram da se govori o tome da je, u odsustvu Musaa od 40 dana, osoba Samiriyy na brzinu, zbog čega se koristi `idžl, napisao dela, bazirana na onome što je čuo od Musaa, i da je za to rekao Benu Isra'ilu da je od Allaha, ali je Musa zaboravio da im to kaže. Zbog toga su, misleći da čine ispravno, oni prihvatili to Zlatno tele, smatrajući da im je uputa od Allaha. Kao argument protiv njih je rečeno da im ne vraća govor (qawl), odnosno da u tome nema, kao u Qur'anu, imperativ Reci! (qul) niti Rekao je Allah... (qalAllahu).

Pored toga što je ova priča ispričana nekoliko puta u Qur'anu da bi se kazala istina u vezi iste priče iz Starog zaveta, muslimanima je ovo bilo upozorenje da se može pojaviti novi Samiriyy ili više njih, koji će slediti tragove Allahovog resula i sami napraviti svoje Zlatno tele i poturiti ga muslimanima u odsustvu Resulullaha. To se zapravo i desilo, kada su se nekih 200 godina nakon njega počele pojavljivati razne knjige koje su ljudi počeli da prihvataju kao uputu, do te mere da ih uzimaju ispred Qur'ana.

Ovo se dešavalo ne samo muslimanima, već i jevrejima sa Talmudom i drugim knjigama, kao i sa hrišćanima kroz čitav Novi zavet, posebno u vezi onog od Savla/Pavla, ali i brojnim knjigama u svim religijama koje ljudi uzimaju svetim. Qur'an treba da je osnova za sve, pa ako neko želi proučavati išta drugo treba ga proučavati u svetlu Qur'ana, kao konačne Upute ljudima.

**Za nadati se da će nam biti oprošteno uzimanje raznih Zlatnih teladi da bi mogli da Mu budemo zahvalni, a zahvalnost ćemo iskazati samo tako što ćemo samo Njemu biti poslušni i otvoreni.**