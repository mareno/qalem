---
layout: post
title:  "Strana 1, deo 2 (ajeti 1:4-7, el-faatiHa سورة الفاتحة)"
categories: [ Qur'an ]
image: uploads/posts/el-fatiha.jpg
author: aladin
---


**1:4-Maaliku prirodnog zakona. مَالِكِ يَوْمِ الدِّينِ**

**Maalik yewmi-d-din**

Na početku sure Fatiha možemo saznati da je cilj Qur'ana da nas nauči o Allahovim imenima i da nam se Qur'anom pruža pomoć u onome što nismo moćni sami da uradimo. Rečeno nam je i da se sve dešava zahvaljujući isključivo Allahu, ali nam do sada nije rečeno kako On to radi, a o tome nam se govori upravo u ajetu **1:4**.

U ajetu se nalaze samo tri reči maalik, yewm i ed-diin, pa ih trebamo shvatiti posebno i uvezati u celinu. Particip maalik مَالِك dolazi od korena م ل ك, od čega mi imamo pojam moć, jer je L prešlo u O, a K u glas Ć. Mi u svom jeziku koristimo sinonime za moć: vlast, vladanje i druge, pa se konkretan prevod nekog pojma može prilagoditi, ali se u svakom slučaju govori o moći. Moć je nečija sposobnost da svoju volju i želju nametne nekom, milom ili silom. Ovaj particip nam zapravo govori o tome da je Allah zaslužan za sve što se desi tako da On svoju volju i želju nameće na sve stvoreno. Kako On to radi rečeno je pomoću dve reči u nastavku. Ovaj pojam se treba razlikovati od drugih sličnih, jer kao particip njegovo trajanje je sve dok traju naredne dve reči. U našem jeziku ne postoji meni poznata reč koja bi ispravno opisala ovaj particip, jer i da koristimo Vladar, Upravitelj, Kralj i bilo šta drugo, one ne opisuju u potpunosti ono što se kaže.

Pre nego ih komentarišem, želim da primetim da nije rečeno bi-, što bi značilo (sa) nečim. Da je tako rečeno onda bi to moralo biti nešto konstantno, nešto što se ne menja i na šta Allah ne bi imao uticaja, već bi postojalo mimo Njegove volje. Pošto On i na to sredstvo koje koristi sprovodi Svoju volju, tj. i nad time ime moć onda je predlog bi- izostavljen, a reči su ostale u tzv. genitivnoj vezi. Genitivna veza daje odgovor na pitanje (od) koga/čega, tj. čega je Maalik.

Pojam yewm يَوْم označava nešto svakodnevno, normalno da se desi, prirodno, očekivano i slično. Zato je jedno od značenja dan, ali ne mora biti 24-satni period, već može biti i drugačiji period, koji zaokružuje neko dešavanje. Dan je jedno od značenja zato što je normalno, očekivano, prirodno da nakon jednog dana očekujemo da će doći novi, i to je nešto što jasno možemo razgraničiti. Ovde se ne radi o nikakvom danu, već se govori o nečemu prirodnom, nečemu što se može očekivati kao sigurno, svakodnevno. Dokaz da je to tako je u aktivnom participu maalik, koji kao particip mora da odslika ne samo pridev, već i glagol, pa se participi u naš jezik mogu prevoditi kao onaj koji... (nešto radi, je u nekom stanju, vrši neko dešavanje). Pošto se čitava kompozicija shvata kao Vladar Dana Sudnjeg treba biti jasno da je to značenje nemoguće, jer bi se moralo koristiti le- ili neki drugi oblik da opiše budućnost. U ovoj genitivnoj vezi se ne govori o budućnosti, već o nečemu što je aktivno, i iz prvog dela genitivne veze treba se shvatiti da je to nešto prirodno, očekivano, uobičajeno i sl.

Pojam diin دِين znači zakon, a određeno označava neki poseban zakon. U ovom slučaju radi se o onome što se zove prirodni zakon, a što predstavlja sve zakone koje nalazimo u stvorenom. Dakle, možemo zaključiti da je Allah za sve zaslužan tako što kontroliše prirodne zakone. On ih je stvorio i on ima moć da ih promeni i prilagodi onako kako želi. Promene u prirodnim zakonima mogu biti za nas čuda, a ako se odnose na Njegovo ponašanje onda se nazivaju sunnet, a Njegov sunnet, jednom nastao, se ne menja, odnosno On će postupiti na isti način u istim okolnostima. Aktivnim stvaranjem, aktivnim menjanjem i aktivnim kontroliranjem prirodnih zakona Allah upravlja svim stvorenim, pa se recimo zato kaže da On ne šalje ikakvu vojsku sa Neba da bi kaznio one koje želi kazniti u ovom životu. Zato se ništa ni ne desi a da ga On ne dopusti. Zato niko nije favorizovan, svi smo podložni prirodnim zakonima, koji se ne dešavaju samo u okvirima onog što zovemo materijalnim, već i u duhovnom svetu, u mentalnom svetu, u svetu snova, svetu vizija i svakom drugom svetu kao načinu naše spoznaje. Svi ti razni svetovi su stvoreni zbog nas da bi mogli da spoznajemo Njegova imena.

 **إِيَّاكَ نَعْبُدُ وَإِيَّاكَ نَسْتَعِينُ   "Samo Tebi smo poslušni i samo Tebi smo otvoreni.**

**`Ibaadet**

Koren 'ayn-ba-dal **ع ب د** opisuje sprovođenje delovanja nekog ko je rabb, te označava robove, poslušnike, sluge i slično, zavisno od toga kakav je i kakvu funkciju rabb ima. Kao glagol se koristi samo u osnovnoj formi i jednom u formi II u **26:22** čime se govori da je faraon porobio (učinio robovima) Benu Isra'il, jer forma II označava uzrokovanje glagola. Koristi se i kao

- glagolska imenica \`abd **عَبْد** koja ima ulogu prideva da označi roba, poslušnika, slugu, itd.
- particip \`aabid عَابِد da označi nekog ko je u nečemu rob, poslušnik, sluga, itd.
- glagolska imenica u formi III \`ibaad **عِبَاد** da označi više robova, poslušnika, slugu, itd. koji imaju istog rabb-a
- glagolska imenica u broju u formi III `ibaadet **عِبَادَة** da imenuje radnju koju vrše robovi, poslušnici, sluge, itd., odnosno znači robovanje, slušanje, služenje, itd.

Ibadet se kod nas neprecizno i nejasno shvata kao obožavanje. Ovaj pojam obožavati znači praviti od nekog ili nečeg boga, ili priznavati nekog ili nešto kao božanstvo. U engleskom se ovaj pojam shvata kao worship, što znači odavati nekom priznanje za vrednosti koje ima, pa bi se takav prevod mogao koristiti za Hamd, ali ne za ibadet. Ako se vratimo na početak Fatihe nalazimo el-Hamdu li-llahi rabb-il-`aalemiin, što zapravo ukazuje da priznavanjem nekog za rabb-a tog nekog bi uzeli umesto Allaha, kada se tiče naše spoznaje. Oholost faraona se ogleda i u pomenutom **26:22**, koji ne govori o tome da je faraon vezao u lance Benu Isra'il, već da je ograničio njihovu spoznaju samo na ono što on želi, tako da im je branio da govore, da veruju, da misle išta što im on ne bi dopustio (tako je makar želeo da bude).

Zato nije precizno ibadet prevesti kao obožavanje ni englesko worship, već ga treba shvatiti kao robovanje, slušanje, služenje, i slično, zavisno od toga kakav je rabb i njihov odnos. Za ovaj pojam se koristi forma III, jer se njome kazuje da se radnja dešava na više načina prema istom rabb-u, pri čemu se za više ibadeta koristi množina. Kao dobru referencu za shvatanje značenja može se koristiti **4:172**, u kome se pominju i \`abd i \`ibaadet.

Trebamo znati da je sve stvoreno podložno prirodnim zakonima, koje On uvodi i kontroliše, te je zbog toga sve stvoreno, uključujući i ljude, u stanju robovanja Njemu. On dopušta da se išta desi, te je i svako dešavanje Njemu rob. Poslušnost i služenje su dobrovoljna robovanja u stvarima u kojima imamo slobodnu volju, a to su naše misli i naše želje, koje nam služe za formiranje naše ličnosti (nefs). Zato se svi pojmovi od ovog korena mogu stalno prevoditi kao neki oblik robovanja, ali, zbog preciznijeg shvatanja, ako kontekst jasno ukazuje na svojevoljnu poslušnost onda je treba tako i prevesti.

Na samom početku Fatihe sa iyyaake na'budu **إِيَّاكَ نَعْبُدُ** (Samo Tebi robujemo) se jasno ukazuje na svesnost u vezi robovanja, ali i na izbor i na mogućnost odbijanja, pa se ovo može shvatiti kao Samo Tebi smo poslušni.

**Od ovog korena postoje naša imena, poput Abdullah, Abid, Abida i druga.**

**Allah kao el-Muste`aan**

Nakon nekoliko imena koja su direktno pomenuta u uvodnim ajetima sure Fatiha, nailazimo na govor \`alema, kojim prvo iskazuju da samo Allaha slušaju, a onda dodaju i glagol neste\`iinu نَسْتَعِينُ. Ovaj glagol je u formi X, koja opisuje privremenu radnju, odnosno radnju koja ima ograničeno trajanje, za koju je teško uvek naći prevod od jednog glagola u našem jeziku. Razlog upotrebe ove forme je u tome što se radnja ne dešava uvek, već samo kad je njeno vreme, kad se javi potreba za njom. S' druge strane radnje, kao imenica vremena/lokacije, se nalazi Njegovo ime el-muste\`aan **الْمُسْتَعَانُ**, koje se u **12:18** i **21:112** javlja u obliku el-muste\`aanu \`alaa maa teSifuun. Prethodno u **21:107** se govori da je Resulullah raHmet za `aleme, što znači da je on pomoć za one koji spoznaju.

Upravo se glagol neste`iinu prevodi i shvata kao traženje pomoći, a ime el-muste'aan kao Onaj od koga se traži pomoć. Istina je da u oba slučaja pojmovi ukazuju na pomoć, kao što i pojam raHmet ukazuje na pomoć, ali se treba shvatiti o kakvoj se konkretno pomoći radi, kako se ona manifestuje.

Pojmovi neste\`iinu i el-muste\`aan dolaze od korena \`ayn-nun ع ن, koji poznavaoci jezika dele na \`ayn-nun-waw ع ن و, \`ayn-waw-nun ع و ن i \`ayn-yay-nun ع ي ن, iako je to sve jedan koren. Ovaj koren opisuje otvor, okno kroz koji nešto izlazi, prolazi, dolazi, te kao imenice opisuje oči, rudarsko okno ili izvor vode, dok kao glagol opisuje radnju izlaska nečega što je bilo sprečeno da izađe. Koristi se i kao imenica lokacije u pojmu me`iin مَعِين, čime se govori o mestu na kome izvire voda, tj. izvorištu, vrelu.

U slučaju imenice me\`iin se govori o stalnom izviranju te se koristi ovaj oblik, dok se kod imena el-muste`aan koristi privremeni oblik. Razlog tome je što se imenom govori o Allahu kao Onom od koga dolazi odgovor i informacije u vezi neke stvari, i što to ne dolazi neprekidno, već kad dođe do potrebe za tim. Iz tog razloga je i objava Qur'ana trajala 23 godine i ljudi su pokušavali da shvate razloge objave, odnosno događaje koji su prethodili nekom delu objave, kako bi to što je objavljeno mogli da shvate u preciznijem kontekstu. Ovo takođe znači da je Qur'an kao Allahova misao stvoren, kao i jezik na kome je objavljen, ali znači i da je Qur'an privremen, odnosno da je njegovo trajanje ograničeno ovim životom i, za očekivati je, u drugom životu ćemo imati drugačije načine za spoznaju Allaha.

U svakom slučaju, i u 12:18 i u **21:112** se govori da je Allah el-muste\`aan u značenju da se od Njega očekuje da dođu informacije protiv onog što neki ljudi opisuju (kažu/lažu). Kao glagol neste\`iinu značenje je da \`alemi očekuju, dočekuju samo od Allaha i da su prema Njemu otvoreni, da prime bilo kakve informacije koje od Njega kao el-Muste\`aana izađu ka njima. Ovo uključuje i sredstvo kojim te informacije dolaze, koje može biti nekome govor iza zastora (Hidžaab), nadahnuće (waHy), vizija ili san (ru') ili može biti odgovor (risaala), u kom slučaju su sredstva ruuH (duh) i resuul (glasnik). Zato `alemi ne prave razliku između sredstava preko kojih im dolazi išta od Allaha, a samim tim ne prave razliku ni među resulima ni među objavama koje su poslate, sve dok su sigurni da je to od Njega. Ovo se sve dešava privremeno, jer niti iko govori sa Njim iza zastora neprekidno, niti je iko neprekidno pod nadahnućem, niti neprekidno ima viziju ili san, niti bilo koja objava neprekidno dolazi preko resula, već sve imaju svoje vreme i svoje trajanje.

Da se radi o privremenom dolaženju informacija od Njega, o otvorenosti ljudi prema tome i sačekivanju informacija od Njega dokaz je u tome što se strpljenje (Sabr) pominje u vezi ovih pojmova u formi X, jer se radnja ne dešava kad mi hoćemo, već kad On hoće, i trebamo je sačekati i imati strpljenja u vezi toga. Takođe, pominje se eS-Salaat, što je u tim slučajevima Veza sa Njim, odnosno kazuje nam se da moramo biti povezani, da se ne ograđujemo od Njega u čekanju informacija da dođu.

U prethodnim komentarima je rečeno da neću u svom prevodu prevoditi imena, makar deo koji je pridev koji opisuje neko Njegovo svojstvo, ali smatram da se el-muste\`aan može shvatiti kao Onaj od koga dolazi informacija, dok se glagol neste`iinu može shvatiti kao (mi) sačekujemo ili (mi) smo otvoreni, ali se treba uvek imati u vidu na koji način i zašto.




**اهْدِنَا الصِّرَاطَ الْمُسْتَقِيمَ
1:6-Uputi nas uspostavljenom putu,**

**Uputa**

Koren ha-dal ه د opisuje upućivanje, slanje nekog ili nečeg na određeno mesto. Reč koja se i kod nas koristi od ovog korena, a nalazi se u Qur'anu je hedija **هَدِيَّة**, koja označava poklon, odnosno nešto što je nekom upućeno, poslato. Pored hedije, pojam hedy **هَدْي** se koristi u sličnom značenju, ali označava vrstu poklona koja se šalje, upućuje onima na Hadždžu, o čemu će biti komentara u ajetima o Hadždžu. Mi takođe imamo glagol hodati i izvedenice, što nam dodatno može reći da se Uputa odnosi na nekakav put, putovanje.

Ovaj koren se sastoji samo od dva harfa, što se može videti u participu haad هَاد, imenici huden **هُدًى** i drugim rečima od ovog korena. Particip haad označava onog ko upućuje, a za sredstvo kojim on upućuje se koristi pojam haadiy **هَادِي**. Uputa, uputstvo se označava imenicom huden, koja se koristi samo u akuzativu. Od imenica se još koristi huud **هُود** kao ime jednog od resula.

Imenica huud se koristi i za jevreje, koja ih označava kao pripadnike naroda koji je bio upućen, slično kao što se za hrišćane koristi neSaaraa **نَصَارَىٰ** (Nazareni), što označava pomoćnike. Pa, kao što ni svi hrišćani nisu Nazareni, tako ni svi jevreji ne moraju nužno biti upućeni. O značenju ovih pojmova će biti komentara u ajetima u kojima se sve ove grupe pominju. Za jevreje se koristi i izraz od ovog korena, a to je el-ledhiine haaduu **الَّذِينَ هَادُوا**, a koristi se i izraz jehudije. Ovaj narod je nastao od ljudi koji su izbegli sa Musaom, kao njihovo potomstvo, uz to što su jevrejima postajali i drugi narodi koji nisu imali krvno srodstvo sa Benu Isra'il, poput Hazara, koji verovatno danas čine većinu jevreja. Slično se desilo i sa hrišćanima i sa muslimanima, tako da mnogi sledbenici tzv. abrahamskih religija nisu potomci Ibrahima. Takođe se, kako je poznato, dešava prelazak iz jedne u drugu grupu, o čemu će biti komentara ajeta koji govore o tome.

Glagoli hedaa **هَدَى** i haade **هَادَ** su tranzitivni, ali se ne koristi pasiv niti pridev da se kaže da je neko upućen, već se koristi refleksivna glagolska forma VIII u glagolu ihtedaa **ٱهْتَدَىٰ** i participu muhted مُهْتَد da se kaže da se neko uputio ili upućuje. Ova forma, iako refleksivna, ne govori o tome da je neko sam sebe uputio, već da je prihvatio, primio za sebe uputu koja mu se nudi, te se pojmovi od ovog korena mogu shvatiti i kao prihvatanje, primanje. Tako se, recimo, imperativ umesto uputi nas, može shvatiti i kao prihvati nas ili primi nas, pogotovu zbog toga što Allah upućuje na Sebe, bilo da je to vezano za spoznaju Njega preko imena ili na neki oblik zaštite od problema koje nailazimo tokom života. I samo upućivanje je kao savetovanje učitelja učenicima, o čemu se zapravo i govori.

Postoje tri vrste upućivanja u Qur'anu i tri vrste objekata na koje se upućuje. Samo upućivanje je na neko mesto, na nekoga ili nešto. To mesto se javlja kao objekat glagolu, bez predloga, pa se u ovom slučaju treba shvatiti da je upućivanje na nešto što je nepoznato onom ko se upućuje, odnosno opisuje mu se to na šta se želi uputiti. Kao kada bi nekome govorili da ima neko mesto za koje on ne zna i govorili mu šta sve ima u tom mestu. Drugi način upućivanja je prema nečemu i tada se koristi predlog ilaa إِلَىٰ, kojim se kazuje ka nečemu, prema nečemu, u nekom smeru, i slično. Ako se želi govoriti o sredstvu ili načinu na koji se neko upućuje, onda se koristi predlog bi بِ, odnosno kaže se da se neko upućuje (sa) nečim ili zbog nečega. Predlog se izostavlja i kada se objekat koristi višeznačno, da označi i mesto i sredstvo upućivanja.

Tri objekta koja se koriste za upućivanje su SiraaT صِرَاط, sebiil سَبِيل i Tariiq طَرِيق i svi se uglavnom prevode i shvataju kao put, ali očito postoje razlike u ovim rečima. Kako je rečeno, upućivanje se vrši ka nekom mestu, ka nekome ili ka nečemu.

Pojam sebiil je u islamskom svetu poznat preko građevina sebilja, koji su se gradili na trgovima kao mesto odmora i osveženja za putnike. Pored toga, ovaj pojam je poznat i kao deo fraze fii sebiili-llah فِي سَبِيلِ اللَّهِ, što se shvata kao na Allahovom putu, o čemu će biti komentara tamo gde se javlja. Sebiil zapravo označava sklonište, priklanjanje nekome ili nečemu. Uputa zapravo označava suprotnost pojmu Dalaalet ضَلَٰلَة, što označava udaljavanje, besciljno lutanje, te je sebiil stanje (zbog čega ima oblik prideva) u kome osoba prestaje da luta, u kome je našla sigurnu luku ili put ka njoj. Ovaj pojam može da označi i odmor, nakon dugog putovanja ili lutanja, zbog čega i sebilji kao građevine imaju funkciju da pomognu putnicima da se odmore i osveže. Smatram da je precizno sebiil prevoditi kao priklanjanje, ali i da se prevede drugačije, recimo kao put, treba ga razlikovati od drugih izraza koji mogu da se prevedu na isti način, a prvenstveno ga treba shvatiti kao prekid lutanja, tj. neupućenosti. Od sebiil mi imamo spilja ili špilja, kao sklonište u steni.

Tariiq označava jasnu stazu kojom se neko kreće, zbog čega mi koristimo pojam traka, nastao od njega. U arapskom svetu se njime označavaju uske ulice, oivičene sa strana, tako da se ne može zalutati, skrenuti sa te staze. Videli smo da sebiil označava prekid lutanja, a sada Tariiq označava stazu sa koje se ne može zalutati. Sve što treba je ići tom stazom. Od ovog prideva se u sufizmu koristi pojam tarikat, koji se takođe nalazi i u Qur'anu, u jednini i množini.

Prvi izraz koji se javlja u vezi sa uputom je na kraju Fatihe, i to je izraz SiraaT. Sirat se shvata kao veoma dug put, te se javlja i u muslimanskoj mitologiji kao sirat-ćuprija, odnosno most preko koga se prolazi u Džennet, a pod njim je Džehennem. (sirat-ćuprija se ne pominje u Qur'anu)

Prethodno je rečeno da sebiil predstavlja sklanjanje od lutanja i stajanje na put, dok Tariiq označava koračanje putem bez lutanja. Zamislimo osobu koja luta kroz neku pustoš i konačno ugleda neki put, dođe na njega i krene da ide njime u nadi da će tokom puta ili na nekom njegovom kraju naći nešto što mu treba. Ova osoba ne zna kuda vodi put, niti šta sve može naći na njemu, ali je sigurno bolje biti na putu nego lutati kroz pustoš. Pojam kojim se opisuje put je upravo SiraaT, zbog čega se koristi ovaj oblik glagolske imenica u formi III (kao, recimo, pojam kitaab). Ovo opisivanje uključuje ne samo prihvatanje nekog puta i hodanje po njemu, već i znanje kuda i kada treba skrenuti. Ovim pojmom se potpuno opisuje put, crta se, zbog čega mi i imamo glagol crtati od ovog smisla.

Iz ovoga se vidi da je sirat-ćuprija mit, jer SiraaT ne opisuje sam put, već ispravna skretanja na njemu, raskrsnice. Ovo je jasno npr. u 7:86. Zato se SiraaT skoro uvek koristi sa sewiyy سَوِيّ i musteqiim مُسْتَقِيم, da označe da se radi o pravom skretanju. Sewiyy označava nešto isto, u ravni, te se sa SiraaT koristi da označi više osoba koje isto putuju putem, odnosno koje se isto ponašaju u istim situacijama (bukvalno: isto skreću).

Particip u formi X musteqiim označava nešto što je postojano, što je postavljeno da stoji, te se neće urušiti ili na bilo koji način pokvariti, nešto što je napravljeno stabilnim i što će trajati koliko je potrebno onome zbog koga je takvo. SiraaT se može shvatiti i kao savet za putovanje životnim putem, pa ga musteqiim označava kao postojan savet, odnosno savet koji je primenjiv u svakoj identičnoj situaciji.

Iz svega rečenog u suri Fatiha, treba shvatiti da eS-SiraaT-ul-musteqiim zapravo predstavlja sve nakon Fatihe u Qur'anu, sve je opis kompletnog postojanja, i tu je opisano zašto postojimo, kako postojimo, koja je svrha postojanja, šta trebamo da radimo, šta ne trebamo da radimo, na kakve probleme možemo da naiđemo, kako da ih rešimo i kako ih nećemo rešiti, šta da očekujemo od nečega što radimo, kako ćemo nastaviti postojanje i šta tu možemo očekivati, itd. Takođe možemo da shvatimo da je Allah već neke savetovao i da ti saveti zapravo predstavljaju Tewrat, Indžil i druge Upute od ranije, ali da su ljudi reagovali različito: neki su se uputili, a neki bi na sebe navukli Njegovu ljutnju, a neki su se udaljili, napustili Put i odlutali.

Sam Put je postavljen zbog Allaha, jer taj Put vodi ka Njemu, ka spoznaji Njega preko Njegove manifestacije, Njegovih imena. Svi koje On zanima će ići tim Putem i ne trebaju biti privučeni i odvučeni bilo čime, niti trebaju drugima braniti Put, niti ih skretati sa njega, niti se svađati sa saputnicima, niti biti zavidni prema drugima.

Životni Put ne treba shvatiti kao identičan, iako je Put jedan. Put za svoj Cilj ima pronalaženje Njega. Na Putu postoje neobičnosti, znaci, ajeti koje je On ostavio za nas da Ga nađemo, a nalazićemo Ga u Njegovim imenima. Mi smo ti, od Adema, koji imamo sposobnost da Ga vidimo u Njegovim imenima, i u ovom životu najviše tako.

SiraaT označava skretanja na Putu, takva da, ako su musteqiim, nas vode ka Njemu, upućuju na Njega. Međutim, između dva skretanja neki od nas mogu ići brže, neki sporije, neki završe ovaj život ne dolazeći na naredno skretanje, neki se povrede ili izmore i trebaju Njegovu pomoć, neki putuju na nogama, a neki na raznim sredstvima, neki lete, neki puze, neki plivaju, neki uživaju, nekima ponešto smeta, ali je samo Cilj bitan i naša Veza (Salaat) sa Njim. Sve dok postoji Veza, dok se neko ne ogradi i ne odluči da odluta - taj je njegov put pravi za njega. Zato svi idemo ovim životnim putem, neki lutaju i gube se, neki se ograđuju, neki očekuju da ućare nešto na uštrb drugih, neki žele da unište Put, neki žele da druge odvrate od njega, a neki idu, brže ili sporije, Putem, uporno, zovući i druge da im se pridruže, kako bi jedni drugima olakšali putovanje i stigli što bliže Cilju.




**صِرَاطَ الَّذِينَ أَنْعَمْتَ عَلَيْهِمْ غَيْرِ الْمَغْضُوبِ عَلَيْهِمْ وَلَا الضَّالِّينَ
1:7-putu onih na koje Si blag bio, bez ljutnje na njih, niti da lutaju."**

**Ni`met**

Koren nun-`ayn-mim ن ع م opisuje nešto protiv čega nema nikakve kontre, nikakvog prigovora, niti bilo šta protivno reći. Zato se ovim rečima opisuje nešto izvrsno, odlično, neki užitak, zadovoljstvo i bilo šta drugo što je bez ikakvog prigovora. U jeziku Arapa نعم odgovora potvrdi i koristi se kao naše da.

Od pojmova u Qur'anu, muslimanima je sigurno najpoznatiji pojam ni`met نِعْمَة kojom se može opisati bilo kakvo dobro koje nam je Allah dao, uključujući i Njegovu dobrotu i blagonaklonost prema nama, i prema čemu se mi moramo posebno ponašati. Mi takođe koristimo i pojam namet, ali u smislu nečega protiv čega se ne možemo buniti, što je takvo kakvo je - nametnuto.

U Qur'anu se sa en\`aam أَنْعَام u množini i ne`am نَعَم u jednini označava stoka, tj. domaće životinje. Ovi pojmovi su potencijal, te njihovo bukvalno značenje jeste ono što se može pripitomiti. Zapravo, smatram da se čitav koren treba posmatrati u tom smislu, kao pitomo, blago ponašanje, nasuprot divljem ponašanju, te ću to koristiti u prevodima svih ovih pojmova kad god je moguće.

Glagoli od ovog korena opisuju stanje, a ne radnju, osim radnje kao uzročnika stanja. Glagol ni\`me نِعْمَ je zbog toga u čudnom obliku, dok uz česticu maa ما postaje ni`immaa نِعِمَّا. Ovaj glagol ima isti oblik u svim vremenima i smatram da se treba shvatiti da je neko pitom, blag, dobar, odličan, izvrstan i slično. U formi II, koja označava uzrokovanje radnje, glagol znači da je Allah nekog učinio pitomim, blagim i drugo. U formi IV se glagol koristi da se kaže da je neko prema nekom pitom, blag, dobar i slično.

Pošto glagol koristi da opiše stanje nekoga, onda se pridevom od ovog korena govori o samom stanju, tj. ako bi glagol značio da je neko dobar, onda bi pridev bio dobrota, ili ako se govori da je neko blag, onda bi pridev značio blagost, ili ako je užitak biti sa nekim u društvu, onda je pridev užitak.

**Predlog `alaa i čestica gayr**

Predlog `alaa عَلَىٰ znači na/nad u smislu da se na nečemu ili nad njime dešava neka radnja, ali takođe znači i protiv/nasuprot. U različitim jezicima se predlozi različito koriste, pa, recimo, u našem jeziku kažemo da smo se oslonili na zid ili o zid, dok se na engleskom kaže against the wall, što je bukvalno protiv/nasuprot zida. To je stoga što ako se oslonimo na zid mi vršimo pritisak na njega, odnosno on nam pruža otpor. Slično kad se nad nekim ili nečemu dešava neka radnja to automatski znači i da dolazi suprotna, protivna sila od tog objekta. Kako se radnja (akcija) i reakcija dešavaju to se treba shvatiti iz konteksta. Zbog razlika u jeziku nekada je potrebno ovaj predlog prevesti drugačijim predlogom, ali uvek treba imati u vidu da on označava akciju koja ima reakciju.

Čestica gayr غَيْر je negativna i označava da je neko ili nešto bez nečega što može da ima. Takođe se koristi i u obliku bi-gayri بِغَيْرِ, što bi bukvalno značilo sa-bez, a označava da je nešto ili neko bez nečega što bi trebao da ima, recimo ljudi koji su bez znanja. Kod nas se ovo može prevesti samo kao bez, ali ću u svom prevodu koristiti (sa) bez da ukažem na razliku između gayr i bi-gayri. U našem jeziku bi primer ovoga bio u izrazu kafa bez šećera, jer se zbog gorčine kafe očekuje da bude zaslađena, ili neko dete može tražiti palačinku bez ičega, jer se očekuje da ima neki slan ili sladak dodatak.

Čestica gayr se može prevoditi i kao naše složenice, koje imaju negaciju ili prefiks -bez, što je i značenje čestice, npr. pridev beznadežan. U engleskom jeziku bi ovo odgovaralo sufiksu -less, pa bi od hope (nada) i -less dobili hopeless (beznadežan). U engleskom bi se takođe od fear (strah) i -less stvorilo fearless, što možemo prevesti kao bez straha ili složenicom neustrašiv.

Jezik Qur'ana ima svoja pravila i svoja izražavanja, koja se razlikuju od našeg, engleskog i drugih jezika, pa izrazi ne mogu uvek bukvalno da se prevode. Takođe, nekada se isti može reći na više načina, pa je dobro probati shvatiti zašto Allah koristi neki način izražavanja a ne neki drugi, sličan. To je jedan od načina učenja.

Na kraju Fatihe se koristi izraz gayr-il-magDuubi \`aleyhim غَيْرِ الْمَغْضُوبِ عَلَيْهِمْ, što bukvalno znači bez toga da su izazvali ljutnju na sebe, jer se izraz sastoji od gayr (bez), pasiva el-magDuub (oni koji izazivaju ljutnju) i predloga sa zamenicom `aleyhim (na njih). Nije korišćena glagolska imenica sa intenzitetom gaDbaan غَضْبَان, jer se iz toga ne bi videlo da su oni sami prouzrokovali ljutnju i da je ta ljutnja opravdana. Bilo kakav prevod, čak i opisni, ne može dobro odraziti šta je sve rečeno, zato se mora razmatrati original i shvatiti upotreba pasiva u ovom slučaju.

**Ljutnja kao gaDb**

Koren gayn-DaD-ba غ ض ب je jedan od najbolje shvaćenih u Qur'anu, jer jasno opisuje gnev, bes, ljutnju. Za to se koristi potencijal gaDab غَضَب. Koristi se potencijal jer ova ljutnja nije takva da je neko čuva u sebi i ne pokazuje, već gaDab nužno uzrokuje i želju za osvetu, za revanšom, i izlivanje ljutnje protiv nekog. Zbog toga se ovaj izraz koristi samo za Allaha, osim u jednom slučaju, jer je On jedino uvek u mogućnosti da ovaj potencijal (mogućnost) realizuje i da Svoju ljutnju izlije na nekog.

Ne postoji nijedno ime za Allaha od ovog korena i smatram da je to iz razloga što imena koja spoznamo trebamo da se trudimo da ih posedujemo, kako bi ih što bolje shvatili i na taj način bolje Njega shvatili preko tog imena. Međutim, nama je u 42:37 rečeno da nakon što se razljutimo oprostimo. Razlog je očit, a to je da ljutnja u nama budi vatru i da nam blokira percepciju i rezonovanje, pa odluke koje donosimo uglavnom budu, zbog naglosti i pomračenja uma i emocija, potpuno pogrešne. Zato trebamo oprostiti ono što nas ljuti i ostaviti prosipanje ljutnje Allahu, ako On tako želi.

Jedini slučaj kada se gaDab ne koristi za Allaha je u 7:154, gde se koristi za Musaa. U 7:150 i 20:86 se koristi imenica sa intenzitetom gaDbaan غَضْبَٰن koja opisuje Musaov bes kad je video da je njegov narod prihvatio "zlatno tele" (o čemu će biti komentara naknadno). Musa je potpuno izrevoltiran i ljut reagovao na svog brata, koji nije bio nimalo kriv za ono što je njihov narod uradio, jednostavno nije mogao da ih spreči. Spominjanje ovog slučaja, smatram, nam ukazuje na pogubnost ove vrste ljutnje u nama i na to da ćemo pogrešiti ako ne oprostimo i Sud prepustimo Allahu.

Mi zapravo ni ne možemo bolje da upoznamo Allaha ako na sebe izazovemo Njegov gaDab, jer to nije Njegovo ime, već je nužna reakcija na glupo ponašanje ljudi. Nama se preporučuje da se takvih ljudi klonimo ili, ako je moguće, da u miru diskutujemo o tome u čemu se ne slažemo. Kad god osetimo ovakvu vatru u sebi dobro je da se prisetimo da je to gaDab i da nam je preporučeno da oprostimo tome ko ga je uzrokovao i da slučaj prepustimo Allahu.

**Dalalet**

Koren DaD-lam-lam ض ل ل označava daljinu, udaljavanje, lutanje od nečega. Naša imenica dalj i izvedenice poput daljina dolaze od ovog korena. Glagolom Dalle ضَلَّ se opisuje udaljavanje, lutanje, a sa Daall ضَآلّ se opisuju oni koji se udaljavaju, lutaju, dok je sama radnja opisana imenicom Dalaal ضَلَٰل ili, u broju, kao jedna Dalaalet ضَلَٰلَة. Udaljavanje nekog od sebe ili nečega, odvlačenje nekoga se opisuje glagolom u formi IV eDalle أَضَلَّ, a takva osoba se opisuje participom u formi IV muDill مُضِلّ. Pridev se ne koristi u Qur'anu, ali se koristi komparativ eDallu أَضَلُّ da se kaže da se neko više udaljio, više odlutao. U 105:2 se koristi glagolska imenica u formi II taDliil تَضْلِيل kojom se govori da je Allah plan nekih ljudi pretvorio u njihovo lutanje, udaljavanje.

Pošto glas DaD ض postoji samo u arapskom jeziku, on se u drugim jezicima javlja kao D ili kao Z, npr. neki kažu ramaDan, a neki ramaZan, zbog različitog pretvaranja ovog glasa kog nemaju u svom jeziku. Takođe, nekada se javljaju oba oblika u istom jeziku, pa mi kažemo da je neko raD (saglasan) da nešto uradi, ali se u mom narodu koristi i arhaizam raZi u istom značenju. Ovo govorim stoga što je moguće da i naš pojam Zlo potiče od ovog korena, jer se njime mogu opisati i razne radnje koje možemo shvatiti kao zlo; u tom slučaju bi se glas DaD javio kao glas Z u našem jeziku.