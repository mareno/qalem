---
layout: post
title:  "Strana 5 (ajeti 2:25-29, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---

وَبَشِّرِ الَّذِينَ آمَنُوا وَعَمِلُوا الصَّالِحَاتِ أَنَّ لَهُمْ جَنَّاتٍ تَجْرِي مِن تَحْتِهَا الْأَنْهَارُ كُلَّمَا رُزِقُوا مِنْهَا مِن ثَمَرَةٍ رِّزْقًا قَالُوا هَـٰذَا الَّذِي رُزِقْنَا مِن قَبْلُ وَأُتُوا بِهِ مُتَشَابِهًا وَلَهُمْ فِيهَا أَزْوَاجٌ مُّطَهَّرَةٌ وَهُمْ فِيهَا خَالِدُونَ	- 25 -	I obraduj one koji su poverovali i učinili korekcije da su za njih dženneti, jure pod njima (dženetima) bujice. Kad god su opskrbljeni iz njih od plodova opskrbom, rekoše: "Ovo je ono čime smo opskrbljeni ranije", a dato im je slično. I za njih su u njima supruge čiste, i oni su u njima ovekovečeni.

### Džennet
Iako se smatra da reč džennet جَنَّة dolazi od korena džim-nun-nun ج ن ن, od čega je recimo reč džinn جِنّ, smatram da to nije slučaj, već da je džennet od korena džim-nun-yay ج ن ي. Isti je slučaj i sa pojmom edžinnet أَجِنَّة. Razlika je u tome što džim-nun-nun označava nešto veoma daleko, dok džim-nun-yay označava nešto što sazreva. Zbog duplog harfa nun, i džennet i edžinnet su reči sa pojačanim značenjem, te tako džennet označava nešto veoma zrelo, dok edžinnet označava sam proces sazrevanja, te se koristi u 53:32 u značenju fetus.

Pored ovih reči, od ovog korena je i imenica-pridev dženiyy جَنِيّ, koja se odnosi na zrele plodove, kao i u 55:54 dženaa جَنَى zajedno sa imenicom džennet (u dvojini, kao dve bašte). Džennet se odnosi kako na veoma plodnu manju ili veću oblast sa zrelim plodovima, tako i na osobu koja je potpuno zrela. Često značenje je bašta ili vrt. Džennet se koristi i u vezi sa Drugim životom, pa pošto ga niko od nas nije doživeo ne možemo sa sigurnošću tvrditi da li je to parabola ili ćemo se zaista susresti sa baštama i njihovim plodovima kako se da shvatiti iz njihovog bukvalnog prikaza u Qur'anu. Uglavnom bi mogli zaključiti da naš džennet kao zrelost u ovom životu daje nadu u džennet u narednom životu. Kao i kod plodova biljaka, naša zrelost predstavlja ispunjenje smisla našeg postojanja, a mogli bi razumeti da postojimo kako postojimo da bi nam se Allah pokazao preko Svojih imena. Za tu svrhu je neophodno znanje.

Zbog svega toga se Adem našao u džennetu, jer je dovoljno sazreo da može videti Allaha u Njegovoj manifestaciji imenima, i sam Adem je posedovao od Imena i bio je sposoban drugima ih pokazati. Kod biljaka njihova zrelost predstavlja i njihov kraj, jer nakon zrelosti one počinju da propadaju. Slično se dešava i kod nas ljudi, nakon zrelog doba počinjemo da starimo i na kraju umremo. Ademu je zato dat test istraživanja, ograničena mu je spoznaja na ono što je već znao i rečeno mu je da se u svom džennetu (zrelosti) ne približava jednom stablu, o čemu će biti komentara.

Bitno je primetiti da se i u priči o Ademu i u mnogim drugim pominjanjima Dženneta pominju i supruge u pojmu koji bukvalno znači par. Znamo i da je sve stvoreno u paru, pa treba shvatiti i da spoznaju Allaha u Imenima dostiže ne jedna osoba, već par: muško-žensko, pri čemu svako ima svoj zadatak. Ovde je zanimljivo početi razmišljati o Merjem i njenom sinu kao o paru, ne samo u ovom, već i u narednom životu.


إِنَّ اللَّهَ لَا يَسْتَحْيِي أَن يَضْرِبَ مَثَلًا مَّا بَعُوضَةً فَمَا فَوْقَهَا فَأَمَّا الَّذِينَ آمَنُوا فَيَعْلَمُونَ أَنَّهُ الْحَقُّ مِن رَّبِّهِمْ وَأَمَّا الَّذِينَ كَفَرُوا فَيَقُولُونَ مَاذَا أَرَادَ اللَّهُ بِهَـٰذَا مَثَلًا يُضِلُّ بِهِ كَثِيرًا وَيَهْدِي بِهِ كَثِيرًا وَمَا يُضِلُّ بِهِ إِلَّا الْفَاسِقِينَ	- 26 -	Takođe, Allah se ne stidi da navede primerom šta je nešto, pa šta je iznad njega. Pa, što se tiče onih koji su poverovali, ta znaju da je to takođe pravo od njihovog Rabba, a što se tiče onih koji su se ogradili, ta govore: "Šta želi Allah ovim primerom?" Zavodi njime mnoge i upućuje njime mnoge. A ne zavodi njime, osim grešne,

### Komarac u 2:26
Arapi u svom jeziku koriste naziv be`uuD بَعُوض za komarca, a u Qur'anu se jednom u 2:26 koristi pojam be`uuDa بَعُوضَة u ženskom obliku, koji se prevodi na isti način. Oba izraza potiču od korena koji označava deo nečega بَعْض, te u ovom obliku označavaju da se radi o nekom sitnom delu. Imena životinja, biljaka, geografskih pojmova i drugih osobenosti prirode zavise od onog ko ih je dao, tj. imenovanja predmeta na koji se odnose. Nekada se postojećim imenicama izražavaju imena, a nekada ime stvori imenicu, zavisno od shvatanja onog ko daje to ime.

U ovom slučaju je potrebno napraviti razliku između imenice za komarca i imenice u ženskom obliku koja se koristi u Qur'anu, jer se očito imenice razlikuju po svojoj formi. Konkretno, u 2:26 se ne govori o komarcu, već se govori o veoma malom delu nečega. Ono što je rečeno je veoma bitno za shvatanje Qur'ana, a radi se o tome da primeri koje Allah navodi uglavnom ne dolaze odjednom, niti završavaju u jednom pominjanju, već ih Allah navodi malo po malo, proširujući nam znanje o primeru na koji želi da nam ukaže. Ovu činjenicu treba stalno imati u vidu, jer ako zaboravimo na nju možemo biti samoobmanuti i uzeti mali deo nečega kao njegovu celinu. Zato je potrebno bilo koje pitanje sagledati na nivou čitavog Qur'ana, proveriti da li je to što je rečeno na jednom mestu prošireno na nekom drugom mestu, i onda, nakon prikupljanja svih informacija, ga razmatrati.

Primer ovome se nalazi u nastavku, u priči o Ademu, od 2:30. U tom pominjanju nam se govori samo deo tog događaja, dok se kasnije kroz Qur'an čitava priča proširuje. Slično je i sa Musaom, koji je najviše pominjan imenom od svih Allahovih glasnika, a priča o njemu je ispričana u mnogo delova. Slične su i priče o mnogim ljudima, događajima i idejama.

Zbog ovoga se mnogi upućuju, a mnogi se zavedu ovakvim načinom izlaganja, jer mi mnogo žurimo, nemamo strpljenja i nismo potpuno posvećeni istraživanju i spoznaji. Trebamo imati u vidu i to da je sama objava Qur'ana trajala veoma dugo i to je došla u ljude koji su veoma dobro poznavali jezik Objave. Mnogi i od njih su se ogradili od Qur'ana, mnogi su se i odvojili od tog naroda, neki su se pretvarali tražeći ličnu koristi, a jedan od razloga tome je što su zavedeni i nisu mogli da održe svoje poverenje (iman) prema Allahu i da budu strpljivi da sačekaju da im se nešto objasni.

Mi nismo istih mentalnih sposobnosti, pa je razlog za ovakav način izlaganja, malo po malo, i u tome, jer neku informaciju mogu da upiju svi ljudi, dok neke informacija mogu da upiju samo neki, bilo da za njih treba posebnog praktičnog iskustva, kao što je slučaj sa naučnim informacijama, ili je potreban viši nivo svesti. U svakom slučaju, trebamo znati da je sve to Haqq od našeg Rabba, da je to pravo, način na koji je On izabrao da se obraća nama, i da je to pravo u smislu da je to ispravan način da se ispuni svrha Njegovog obraćanja.


الَّذِينَ يَنقُضُونَ عَهْدَ اللَّهِ مِن بَعْدِ مِيثَاقِهِ وَيَقْطَعُونَ مَا أَمَرَ اللَّهُ بِهِ أَن يُوصَلَ وَيُفْسِدُونَ فِي الْأَرْضِ أُولَـٰئِكَ هُمُ الْخَاسِرُونَ	- 27 -	one koji krše obećanje Allahu nakon potvrde njegove i prekidaju čime je Allah uposlio da se čini i prave pobune u Redu. Takvi, oni su gubitnici.



كَيْفَ تَكْفُرُونَ بِاللَّهِ وَكُنتُمْ أَمْوَاتًا فَأَحْيَاكُمْ ثُمَّ يُمِيتُكُمْ ثُمَّ يُحْيِيكُمْ ثُمَّ إِلَيْهِ تُرْجَعُونَ	- 28 -	Kako se ograđujete u vezi Allaha a desili ste se mrtvim, pa vas je oživeo? Prvo vas stvara kao materiju, potom vas oživljava, potom se ka Njemu vraćate.

### Rečce fe i thumme
Rečce fe فَ i thumme ثُمَّ odgovaraju našim pa, te, onda, zatim, potom, nakon, odmah, i dr. Njima se povezuju radnje, sa tim da kod thumme nema razmaka između radnji, tj. one se dešavaju jedna za drugom, dok fe povezuje radnje koje su udaljene, između kojih može da postoji drugih radnji i vremenskog rastojanja. Sa thumme se može i nabrajati, jer označava radnje jednu za drugom, pa kada se koristi više thumme potrebno je razmotriti da li se njima nešto nabraja.

Sam harf fa ف originalno označava usta ili ugao, te ukazuje na nešto što ulazi, u kom slučaju znači u(nutra), odnosno ukazuje na nešto što se prelama, u kom slučaju kao fe povezuje prelomljene radnje. Thumme opisuje proces prikupljanja oznaka, kao kad o nečemu želimo reći sve što znamo, odnosno želimo nabrojati njegove oznake. Zato se fe može shvatiti i kao rastavni veznik, a thumme kao sastavni veznik.

### Ima li života pre smrti?
U našem shvatanju smrt dolazi nakon života, odnosno smrt predstavlja kraj života. Odmah se postavlja pitanje: Šta je početak života? Takođe: Šta dolazi nakon smrti? Niko od nas nije iskusio, niti može, šta je nakon smrti, pa možemo samo da pretpostavljamo i verujemo da nečeg ima ili nema baš ničega. Oni koji veruju u Allaha i Drugi život, veruju da postoji Stvoritelj koji daje život, onda ga prekida dajući smrt, pa ga nastavlja novim životom u ono što smatramo večnošću. Neki takođe veruju u inkarnacije, odnosno ponavljanja života i smrti u različitim životnim formama, a neki opet imaju drugačija verovanja i pretpostavke života i smrti.

Sa aspekta Qur'ana, život i smrt se razlikuju od našeg shvatanja u redosledu, jer prvo nastupa smrt, pa tek onda život. Zato je, sa aspekta Qur'ana, odgovor na prethodno postavljena pitanja: Smrt je početak života, i nakon smrti dolazi život. Iako je ovaj odgovor potpuno tačan smatram da je potpuno nejasan i neprihvatljiv za bilo kog ko nije shvatio ove teme u Qur'anu. I meni je ovo bilo nejasno dok nisam primetio nešto u 45:24 i dugo razmišljao o tome.

Tu se nalaze reči ćafira, koji kažu (u uobičajenom prevodu): Šta je ovo, osim dunjalučki život, umiremo i živimo i ne uništava nas išta osim vreme. Prvo sam shvatio da nijedan ćafir (koji se tako izjašnjava) kog znam ne bi u našem jeziku rekao nešto poput ovoga, tj. ne bi stavio smrt ispred života. Iz toga sam saznao da se naša definicija smrti razlikuje od one u Qur'anu. Iako i sam pojam smrt kao s(a) mrt sigurno ima zajednički koren sa Qur'anom, odnosno mrt i mat potiču od istog smisla, vremenom je u našem jeziku smrt postala obeležje kraja života.

U jeziku Qur'ana smrt (mewt مَوْت) predstavlja ukrućenost, nepokretnost, pa je zato suprotnost pojmu Hayaat حَيَاة, koji označava kretanje i u ovom obliku znači život. Zato se razlikuju dve smrti: prva smrt je samo naše stvaranje, kada postanemo kao materija, a druga smrt je kada prestane naše kretanje, odnosno kada se naše telo ukruti i nema mogućnosti da se samostalno, voljno kreće. Zato je smrt u našem shvatanju samo pauza u životu, kada umrli čekaju da prođu sve generacije, da bi zajedno sačekali na nastavak života.

Smrt jezikom Qur'ana predstavlja odsustvo života (kretanja) i takvi postojimo ne samo kada ispustimo dušu, već i pre nego se rodimo, dok se formira naše telo u materici. To je period pre nego se u nas udahne od Njegovog ruuH-a, od kako se jajna ćelija oplodi, kroz sve promene materije u stomaku naših majki. Zato je smrt pre života, odnosno stvaranje nas samo kroz materiju, pre nego postanemo živa bića.

Treba biti veoma obazriv u razmišljanju o ovim pojmovima u Qur'anu, ne dodavati, ne oduzimati i ne menjati rečeno ni u kom smislu, jer veoma lako možemo istinu pretvoriti u pretpostavke i bajke.

هُوَ الَّذِي خَلَقَ لَكُم مَّا فِي الْأَرْضِ جَمِيعًا ثُمَّ اسْتَوَىٰ إِلَى السَّمَاءِ فَسَوَّاهُنَّ سَبْعَ سَمَاوَاتٍ وَهُوَ بِكُلِّ شَيْءٍ عَلِيمٌ	- 29 -	On je taj koji je isplanirao za vas šta je u Zemlji, skupa, potom se postavio ka Nebu, te ga uredio kao sedam Nebesa, i On je u vezi svake stvari `Aliim.

### Zemlja, Nebo i 7 Nebesa
Prvo pominjanje Zemlje, Neba i 7 Nebesa je u 2:29 i veoma je bitno šta je rečeno, kao i mesto gde je rečeno, odnosno šta sledi nakon ovoga. Ako čitamo Qur'an do kraja, pa se vratimo ponovo na 2:29 možemo ga mnogo bolje razumeti, jer, kako je rečeno u 2:26, Allah prvo kaže mali deo nečega, pa ga onda u nastavku povećava, time nam uvećavajući znanje o nekoj temi. Da nema nastavka mi ne bi shvatili šta je ovde rečeno.

Glagol khaleqa خَلَقَ, kako je rečeno u prethodnim komentarima, označava planirano stvaranje, odnosno Plan koji je perfektno realizovan. Zato ovaj glagol opisuje čitav proces i uključuje i planiranje i realizovanje i perfekciju. U Qur'anu se govori o tome da je sve stvoreno u paru, od čega mi možemo odmah razumeti parove muško-žensko, levo-desno, gore-dole, život-smrt, noć-dan, Sunce-Mesec, itd. Čak je i jezik Qur'ana dualan, te postoji samo muški i ženski rod, što ne znači nužno da je nešto muško ili žensko ili da uopšte ima rod.

Kao suprotnosti, odnosno parove u stvorenom, bi mogli navesti i Zemlju i Nebo, ali se sa tim ne bi složili najmanje oni koji veruju u Heliocentričnu teoriju, odnosno u to da je Zemlja nekakva lopta koja rotira oko sebe, oko Sunca i zajedno sa njim ko zna oko čega i kako još. Oni koji veruju u ovu Teoriju imaju velikih poteškoća sa Qur'anom, a mnogi pokušavaju tu Teoriju ubaciti u Qur'an, smišljajući razne fantastične stvari, dodajući, menjajući i zanemarujući ono što se u Qur'anu kazuje.

Ako pažljivo pogledamo u 2:29 primetićemo dve veoma bitne stvari. Prva se nalazi na samom kraju, gde se koristi ime `Aliim, da Ga označi da zna u vezi svake stvari. Zbog samog pominjanja ovog imena trebamo shvatiti da ono što nam je rekao On takođe zna, ali i da se to o čemu govori odnosi na spoznaju, znanje. Takođe možemo uočiti jednu neobičnost, a to je da se za Nebo kaže sewwaa-hunne سَوَّاهُنَّ (uredio ih, bukvalno). Ovaj oblik je ženska množina i koristi se samo kao množina za nekog svesnog što se inače iskazuje ženskim rodom. Za sve stvari u množini, za bilo šta što nema svesti a množina je, koristi se ženska jednina, ali ovde to nije slučaj. Ovo znači da se za Nebo kazuje da ima svest i da je množina. Isti je slučaj i u 41:12. Međutim, npr. u 11:44 imamo imperativ u ženskoj jednini, a ne množini, što ukazuje na to da se ne radi o istom Nebu.

Zapravo, par u stvaranju Zemlje je takođe Zemlja, a par u stvaranju Neba je takođe Nebo. Zemlja i Nebo su prostori postojanja, i oboje postoje kao materijalni svet, ali i kao mentalni svet (svet u našoj glavi). Naša svest, spoznaja može biti na niskom nivou, a može biti i na visokom nivou. Zato se i govori o stvaranju i Zemlje i Neba u dva dana, a što su zapravo dve prirode u kojima postoje: jedna materijalna i jedna mentalna. Da je ovo tako, tj. da se ne radi bukvalno o danima ili bilo kakvim vremenskim periodima dokaz je u samom Qur'anu.

Kako se obično shvata, stvaranje Zemlje je bilo u dva dana, onda stvaranje svega potrebnog na Zemlji u još četiri dana, i onda stvaranje Neba kao 7 Nebesa u još dva, što sve zajedno čini 8 dana. Međutim, smatra se da pojam sitta سِتَّة znači broj 6, a ovaj pojam se pominje 7 puta u Qur'anu i stalno u vezi stvaranja Nebesa i Zemlje i uvek se shvata da znači da su Nebesa i Zemlja stvoreni u 6 dana. Dakle, ljudi prostom matematikom računaju da su Zemlja i Nebesa stvoreni u 8 dana, ali im se brojem kaže da je to u 6 dana, i ne vide da greše u svojim pretpostavkama.

Brojevi su problematični u svakom jeziku, a u arapskom jeziku se uče posebno, zbog posebnih pravila. Pogrešna shvatanja brojeva u Qur'anu su stvorila mnoge probleme, koji postoje skoro 1500 godina, zato treba posebno obratiti pažnju pri razmišljanju o njima.

Mogli bi reći da se u Qur'anu govori o stvaranju Zemlje i Neba za oboje dualom (imenicom za dvoje) koja znači dva yewm, da su potrepštine na Zemlji stvorene u 4 eyyaam (množina od yewm), a da su Nebesa i Zemlja (i šta je između njih) stvoreno u 6 eyyaam. Kako je u komentarima već rečeno, pojam yewm se shvata da znači dan, i samo to, bez obzira što je očita ogromna razlika u korišćenju ovog pojma. Ovaj pojam, kako je rečeno, označava nešto normalno, prirodno, svakodnevno, uobičajeno, i sl., pa se zato i u ovim slučajevima može shvatiti kao dve prirode ili dve normalnosti, ili slično, odnosno 4 i 6 tamo gde se pominju ti brojevi.

Dve prirode Zemlje i Neba su materijalna i mentalna. Konkretno u 2:29 se govori o mentalnoj prirodi, zbog pominjanja znanja u imenu. To da su sve potrepštine stvorene u 4 prirode opisuje agregatna stanja, kao stanja materije (tečno, čvrsto, gasovito i plazma), odnosno 4 osnovna prirodna elementa (voda, zemlja, vazduh, vatra). To da su Nebesa i Zemlja stvoreni u 6 priroda opisuje trodimenzionalnost stvorenog i 6 pravaca: gore, dole, ispred, iza, levo i desno, za šta se upravo pojam sitta može koristiti. Dakle, mogli bi zaključiti da se u ovim slučajevima ne govori o danima kao bilo kakvom vremenskom periodu stvaranja, već se govori o prirodi stvorenog, pri čemu se zapravo kazuje da i Zemlja i Nebo imaju dualno postojanje u materijalnom i mentalnom, da sve potrepštine na Zemlji postoje u 4 stanja, kao 4 prirodna elementa, a da sve stvoreno u materiji postoji u trodimenzionalnom postojanju.