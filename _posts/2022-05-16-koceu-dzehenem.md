---
layout: post
title:  "Ko će u Džehennem?"
author: aladin
categories: [ Quran, diskusija ]
image: uploads/posts/hell.jpg
---

>Veoma je bitno da shvatimo zbog čega bi mogli da odemo u večitu patnju, da bi je izbegli. Naravno, mnogo je onih koji ne veruju u večitu patnju ili sumnjaju u nju. Ali kako mi uopšte verujemo u Džehennem, kako znamo za njega? Možemo logički i iskustveno spoznati Allaha, znati da On postoji kao naš Kreator i Onaj ko utiče na naš život. Možemo zaključiti i da je naše postojanje planirano i da ima smisla.

Ova spoznaja će nam doneti mnogo više pitanja bez odgovora nego sa odgovorom. Takve odgovore može da nam da samo On koji je sve isplanirao. Ti odgovori se zovu Risala, a medij kroz koji dolaze se zove resul. Medij je sam odgovor, njegov tekst iz koga možemo da dobijemo direktan ili posredan odgovor, a medij je takođe i odabrana osoba među ljudima preko koje Allah šalje Risalu. Oboje, i sam odgovor i osoba su er-resuul. Risala nas upućuje, pokazuje nam Put koji vodi ka Njemu, a od svega lošeg što nam se može desiti. Iz Risale znamo da postoje posledice ovog života, koje se zovu Ahiret. Te posledice mogu biti dobre ili loše po nas, i one su trajne.

Osobe koje ne zanima da čuju Risalu, koje On ne zanima niti odgovori od Njega, su ograđene i one se zovu kafiri. Na njihovim umovima i čulima je pečat, pa im Allah ne pristupa. Oni ni ne misle o Allahu, ni o posledicama ovog života. Shodno sopstvenim (ne)očekivanjima za njih nema ničeg u Ahiretu, sem kazne. Oni su odvojeni od raHmeta, jer ga ne žele, niti razmišljaju o njemu.

Slični njima su munafici, koji su kafiri koji se prikazuju kao vernici, da bi stekli neke koristi. Oni smatraju da uspešno varaju u toj svojoj igri, ali zapravo samo sebe obmanjuju i varaju. Verovatno stiču neke ovosvetske koristi, možda i ogromne, ali je to sve bezvredno u Narednom životu. Džehennem se puni kafirima i munaficima.

Mi ne možemo znati za svakog da je kafir ili munafiq, osim ako se jasno ne deklarišu da ih Allah ne zanima ili da ne veruju u Ahiret, zato ne trebamo ni da sudimo. Ali možemo jasno da znamo da će kafiri i munafici u Džehennem.

Mnogi se tako ograđuju jer nemaju vremena niti želje da misle, pogotovu ne o sebi. Ne razmišljaju o tome kako i zašto postoje, ne razmišljaju o sopstvenom smislu, već se utapaju u masu i talasaju zajedno sa sličnima, jureći besciljno.

Ostali su ljudi mu'mini, jer veruju u Allaha i veruju u Ahiret. Oni su svesni postojanja Kreatora i Plana koji je On planirao, znaju da ovaj naš život ima nekog smisla i ima nekih posledica. Međutim, ljudi su različiti, i jedan čovek nije isti u svakom trenutku.

Sve što uradimo nosi neke posledice, svaka naša akcija stvara impuls koji može uticati na sve oko nas. Što je jači impuls jače su i posledice, bilo da su dobre ili loše. Npr. ako uvredimo nekog ili ga udarimo može da nas zamrzi u trenutku i onda nakon nekog vremena da zaboravi na to, ali može da nas mrzi neprestano. Ista ta osoba može i da nam oprosti. Oprost zapravo predstavlja povlačenje posledica nekog impulsa, ne reagovanje na impuls. Oprost (magfiret) je vid raHmeta, kojim nam Allah pomaže da naše nesmotrenosti i greške nemaju posledica u Ahiretu ni u ovom životu.

Za oprost je potrebno kajanje, svesnost da je nešto urađeno kako ne bi trebalo, zatim povlačenje od takvog činjenja (tewba) i traženje oprosta (istigfar) od Allaha, te popravljanje štete koja je eventualno nastala kod ljudi, bilo da je materijalna ili duhovna. Ako uvidimo da se posledice naše greške ne manifestuju možemo se nadati da smo dobili oprost.

Zato se i kaže u 4:110 da onaj ko učini zlo ili ocrni svoj nefs, ko iz sebe izbaci nešto što mu nije u karakteru i ne bi želeo da mu je u karakteru, te onda zatraži od Allaha oprost, taj će naći da Allah prašta i pruža raHmet. Međutim, iz 2:81 saznajemo da ko učini zlo, pa ga ta greška potpuno okupira, ne reši je se, već ona postaje deo njegovog karaktera trajno, taj je zaradio večitu vatru. Sama mogućnost našeg grešenja je da se testiramo da li ćemo se uputiti ka Allahu ili ne. Grešenje je nebitno, bitno je samo da li želimo da analiziramo svoje postupke, da li želimo da uočimo svoje greške i žudimo da ih popravljamo ili ćemo biti oholi i nadmeni, umišljeni o sebi. Ko umisli da je bezgrešan taba sebi put ka vatri. Međutim, odmah u 2:82 se kaže da vernici koji se koriguju dobijaju Džennet. Put korekcije je samospoznaja i traženje oprosta i raHmeta od Allaha.

Svesno ubistvo mu'mina takođe vodi u Džehennem. Ne samo da se trebamo čuvati da sami dođemo u situaciju da nekog ubijemo, pogotovu svesno, a pogotovu ako je mu'min, već, smatram, ne trebamo u svom srcu imati ljubavi prema onima koji granatiraju gradove, pucaju po civilima, ženama, starima, deci i nemoćnima - bez obzira o kome se radi, jer se može desiti da među žrtvama ima mu'mina za koje se zna ili ne zna.

Poslednja kategorija su ljudi koji ne dobijaju oprost. Naravno, imaju još dve kategorije, a to su kafiri i munafici, ali oni svakako ni ne traže oprost, jer ne veruju da postoji Ahiret, te ih posledice sopstvenih dela ne zanimaju na taj način. Ljudi koji ne dobijaju oprost su prvo klevetnici, a oni mogu biti od onih koji nekog lažno optuže, tj. sopstveni ili nečiji greh prebace na nedužnu osobu, kao i oni koji izmišljaju klevete protiv ljudi, za nešto što ti ljudi (ili žene) nisu uradili, ili makar oni nemaju dokaza da su uradili. Takvi na sebe natovaruju ogroman teret.

Još jedna grupa ljudi ne dobija oprost, a to su mušrici. Ljudi uglavnom smatraju da su mušrici neki ljudi koji veruju u kipove, ali to ne mora da je slučaj. Mušrici su jasno opisani u 4:115.

Prvo u opisu njih je da će napraviti šiqaaq sa Resulom. Šiqaq je raskol, šizma. Kriterijum za šiqaq je da se njima resul objasni, iz čega možemo shvatiti da se ovo ne odnosi na čoveka, već na Allahovu poruku. Poruka mora da mu je potpuno jasna, a onda on krene nekim drugim putem, drugačijim od puta koji vernik uzima. Allah će ga pustiti da ide ka tome čemu se okrenuo, a kraj tog puta je Džehennem. Za takve ne postoji oprost, bez obzira ko ga za njih tražio. U tom slučaju možemo samo sami videti ishodište našeg puta, videti da nas takav put vodi u Vatru, odustati od tog puta i vratiti se Allahu. Kad se vratimo Allahu za očekivati je da će se On vratiti nama i uputiti nas onome što je dobro za nas.

Ogromna većina ljudi je uvek u zabludi, bez obzira kakvom se etiketom ukrašavali. Velika većina je kafira, munafika i mušrika. Da se spasimo kazne trebamo, makar s' vremena na vreme, razmišljati o sebi i svetu u kom živimo, postavljati pitanja o svemu i tražiti odgovore od Allaha u Uputi koju je poslao svim ljudima. Ako šta spoznamo ne trebamo praviti raskol u vezi toga, već baš to i tako trebamo slediti ako znamo da je zasigurno od Allaha, a Qur'an je od Allaha. Ako šta pogrešimo zbog žurbe ili usled neznanja trebamo od toga odustati i tražiti oprost od Allaha za učinjeno. Trebamo se čuvati da svojim rukama i svojim jezikom ne nanesemo drugima zlo.

Ovo je život u sigurnosti i takav život garantuje sigurnost od zla koje će Ahiret mnogima doneti. Ne treba mnogo, samo nešto pažnje, nešto razmišljanja i nešto snage, koliko možemo...
