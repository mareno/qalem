---
layout: post
title:  "Strana 22 (ajeti 2:142-145, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---

***سَيَقُولُ السُّفَهَاءُ مِنَ النَّاسِ مَا وَلَّاهُمْ عَن قِبْلَتِهِمُ الَّتِي كَانُوا عَلَيْهَا قُل لِّلَّهِ الْمَشْرِقُ وَالْمَغْرِبُ يَهْدِي مَن يَشَاءُ إِلَىٰ صِرَاطٍ مُّسْتَقِيمٍ	- 142 -	Nastaviće da pitaju budale od ljudi: "Šta ih je okrenulo od kible, one na kojoj su bili?" Reci: "Allahov je Istok i Zapad, upućuje koga želi ka Uspostavljenom Putu."***

### Promena kible
Nakon govora o Benu Isra'il i jevrejima i hrišćanima koji su od njih nastali, pa onda izjavom da Ibrahim i njegovi bliski potomci nisu bili ni jevreji ni hrišćani, odnosno da su te religije od ljudi, dolazi deo o promeni kible. Šta je kibla i koja je važnost njene promene?

Koren qaf-ba-lam ق ب ل bukvalno označava kvalitet sa okretanjem, odnosno nešto čemu se može okrenuti, od čega se može okrenuti, što se može okrenuti i drugo. Mogli bi shvatiti da je to nešto prema čema ili što se može postaviti u neki odnos. Nama je poznat izraz kabul (qabuul قَبُول) koji znači prihvatanje, što je i osnovno značenje glagola yaqbelu يَقْبَلُ. Particip se nalazi u Njegovom imenu Qaabil-ut-tewbi, odnosno Onaj ko prihvata pokajanja. Glagolska imenica qabl قَبْل, kao i prilog qable označavaju nešto postavljeno ispred, a qubul قُبُل iskazuje stanje nekog takvog. Sve ovo ukazuje na to da se qibla قِبْلَة može shvatiti kao usmerenje. Ovakvo značenje možemo pronaći i u pojmu kobilica, koja služi da se njome usmere plovila. Konkretnije značenje ćemo probati da shvatimo iz konteksta.

Rečeno u 2:142 ima veliki značaj za shvatanje samog jezika u Qur'ana, kao i shvatanje povezivanja raznih delova Qur'ana. Na samom početku se javlja jedan od oblika budućeg vremena, koji je imperfekat (nesvršeno vreme) sa prefiksom se- سَ u izrazu se-yequulu سَيَقُولُ. Ovakav oblik opisuje radnju koja se već dešava i nastaviće da se dešava, pa se konkretan glagol može prevesti kao nastaviće da govore... Subjekat ovom glagolu su sufehaa'u min-en-naasi السُّفَهَاءُ مِنَ النَّاسِ, a što znači budale od ljudi. Jasno je da su budale od ljudi, pa se trebamo zapitati zašto Allah potencira da su od ljudi, jer je očito da se može reći samo budale. Ovo je referenca na sami početak sure Beqara od 2:8 u kome su budale od ljudi opisane kao oni koji govore da veruju u Allaha i Ahiret, ali da nisu zbog toga vernici. Objašnjeno je i zašto. Dakle, ne govori se uopšte o budalama, onako kako bi mi nekog mogli okarakterisati, već o ljudima koji verbalno iskazuju verovanje, ali nisu vernici zbog svega rečenog o njima. Zato su ovo reči jevreja i hrišćana koji su se budalasto postavili prema Qur'anu i ljudima koji ga slede.

Pravi uzrok njihove budalaštine se nalazi u njihovom pitanju. Naime, oni pitaju šta ih je okrenulo od kible na kojoj su bili. Glagol koji iskazuje okretanje je wellaa وَلَّىٰ, od čega je pridev weliyy, a množina prideva je ewliyaa'. Allah je el-Weliyy jer svako okretanje treba biti Njemu, Njegovim instrukcijama i Putu koji zbog Njega i ka Njemu postoji. Da oni zaista veruju, kako ljudi veruju, oni bi dopustili Allahu da ih usmerava, ali oni tako govore samo pred vernicima, dok su u drugim situacijama okrenuti svojim šejtanima. Njihovo pitanje je šta (maa), a trebali bi pitati Ko (men)? Da nisu budale, da imaju pameti, samo postavljanje ispravnog pitanja bi im dalo sve odgovore koji im trebaju, pa bi možda mogli da se pokaju i našli bi Allah da prima pokajanje.

Dodatna stvar koja ukazuje da je kibla usmerenje je u pominjanju Allaha kao Vlasnika Istoka i Zapada. Već je bilo komentara da ovi izrazi ne označavaju strane sveta, već da označavaju sve što se pojavljuje i nestaje. Vernicima u Sebe Allah određuje šta jeste a šta nije, gde počinje i gde se završava. Njegova Uputa je prema Uspostavljanom Putu, koji postoji zbog Njega i vodi Njemu. On upućuje Sebi, a ne ljudima i stvarima.

Zato, pri prvom pominjanju kible trebamo shvatiti da je Allah mu'mine usmerio u nekom pravcu za neko vreme, te da sada menja to njihovo usmerenje. O čemu se konkretno radi možemo saznati u nastavku.

***وَكَذَٰلِكَ جَعَلْنَاكُمْ أُمَّةً وَسَطًا لِّتَكُونُوا شُهَدَاءَ عَلَى النَّاسِ وَيَكُونَ الرَّسُولُ عَلَيْكُمْ شَهِيدًا وَمَا جَعَلْنَا الْقِبْلَةَ الَّتِي كُنتَ عَلَيْهَا إِلَّا لِنَعْلَمَ مَن يَتَّبِعُ الرَّسُولَ مِمَّن يَنقَلِبُ عَلَىٰ عَقِبَيْهِ وَإِن كَانَتْ لَكَبِيرَةً إِلَّا عَلَى الَّذِينَ هَدَى اللَّهُ وَمَا كَانَ اللَّهُ لِيُضِيعَ إِيمَانَكُمْ إِنَّ اللَّهَ بِالنَّاسِ لَرَءُوفٌ رَّحِيمٌ	- 143 -	A tako smo ti vas učinili ummetom, u sredini (jevreja i hrišćana), da bi sudelovali i svedočili nad ljudima i da bi Glasnik nad vama sudelovao i svedočio. I načinili smo vam kiblu, onu na kojoj ste se desili, zato da bi znali ko sledi Glasnika od onog ko se okreće na svojim petama. I to se zbilo da će postati krupnim, osim na one koje je uputio Allah. A nije dao Allah da propadne vaše verovanje. Takođe, Allah će u vezi ljudi biti re'uuf raHiim.***

### Ummet weseT
Izraz ummeten weseTan أُمَّةً وَسَطًا se shvata da znači narod sredine, ili narod srednjeg puta. Međutim, ovo je netačno iz prostog razloga što je imenica ummet u ženskom rodu, a potencijal weseT u muškom i ne može joj biti pridev, jer se u Qur'anu koristi el-wusTaa الْوُسْطَىٰ za imenicu eS-Salaat الصَّلَاة u ženskom rodu. Dakle da je korišćeno el-wusTaa onda bi značenje bilo kako ga prevode.

Koren ovih reči zaista ukazuje na sredinu, centar, ali kao potencijal označava mogućnost da se bude u centru, u sredini nečega. Odmah u nastavku saznajemo da ovo znači da sledbenici Qur'ana budu među ljudima, što još jednom ne označava sve ljude na svetu, već samo one koji su potomci i sledbenici Ibrahima. Dakle, ummet je u akuzativu jer je objekat glagolu načiniti prethodno pomenutom, a weseT je u akuzativu jer iskazuje stanje tih ljudi, koji su načinjeni da budu u sredini sa potomcima i sledbenicima Ibrahima, a koje možemo shvatiti kao jevreje i hrišćane.

Već je bilo govora da pridev šehid kao svedok može da označi nekog ko posmatra neko dešavanje, nekog ko učestvuje, sudeluje u njemu i nekog nad kime se nešto dešava, jer su svi oni svedoci tog dešavanja. U ovom slučaju svedoci označavaju sve troje, odnosno pošto su weseT oni su u samom centru događaja, oni takođe gledaju šta i kako rade jevreji i hrišćani, koji rade stvari i protiv njih. Odnos jevreja i hrišćana prema sledbenicima Allahove Upute je veoma bitan da ukaže na to da li su oni stvarno vernici i spremni da se Allahu predaju ili su budale od ljudi. Slično, Resulullah je svedok nad ovim narodom, sledbenicima Qur'ana, jer i sudeluje u njihovom životu, svedoči onom što rade, a i oni se različito postavljaju spram njega. Njihov odnos prema njemu kao Resulullahu, što je njihov odnos i prema Qur'anu zbog koga je on Resulullah, je njihov odnos prema Allahom Govoru.

### Razlog promene kible
Razlog promene kible je jasno izrečen u 2:143, a on je da Allah zna ko sledi Resula, a ko se okreće na petama svojim (vraća se svom ranijem verovanju i delovanju). Prvo trebamo odbaciti pretpostavku da Allah sve zna, kada ljudi smatraju da to znači da Allah zna i ono što još ne postoji, tj. da je sve predodređeno ili makar da ga on zna. To jednostavno nije tačno, što se ovde jasno može razumeti. Zbog naše slobodne volje, slobodnog izbora koji nam je dat Allah može da zna koje su nam opcije, ali On ne određuje šta ćemo mi izabrati, te tako u ovom slučaju ne zna unapred ko će da sledi Resula, a ko će se okrenuti na svojim petama.

Ovaj test se odnosi ne samo na jevreje i hrišćane, već i na sledbenike Qur'ana, od kojih su kroz historiju mnogi podlegli uticaju jevreja i hrišćana, čak su i načinili katastrofu onima koji su ih nadalje sledili. Resul se odnosi ne samo na čoveka Muhammeda kao Resulullaha, već i na samu Objavu koja je došla preko njega - Qur'an. Iako još nije jasno šta je ta nova kibla, tj. na koji način su usmereni sledbenici Qur'ana, može se shvatiti da se ovime govori i jevrejima i hrišćanima i sledbenicima Qur'ana da trebaju izabrati da li će slediti Uputu od Allaha i čoveka koji je nosi, ili će nastaviti da slede havu nastalu od ljudi, koja se pomešala u knjigama koje imaju sa onim što im je zaista došlo od Allaha.

Kasnije može saznati da su jevreji bili oholi i uobraženi i da su ostali kao neprijatelji vernicima, dok je među hrišćanima bilo bliskih iz razloga što se nisu oholili, što su bili spremni na razgovor. Ovakav odnos traje i dalje i trajaće. Neprijatelji vernicima su i mušrici, odnosno oni koji su se odvojili od njih, i pored Allaha slušali razne ljude. To se dešavalo i pod uticajem jevreja i hrišćana, ali kasnije i Persijanac i drugih naroda koji su svoje priča ubacivali u umove muslimana.

### Re'uuf
Iako se smatra da raHmet označava milost, samilost, zapravo se raHmet javlja sa rečima drugačijeg korena koji označava milost i samilost. To je koren ra-hemze-fa ر أ ف, od koga je i Njegova osobina re'uuf رَءُوف. Glagolska imenica re'fa رَأْفَة označava sažaljenje, saosećajnost, i slično. Koren označava da se neko neće povući od nekoga, da ga neće ostaviti na cedilu, i slično. U prvom pominjanju re'uuf to je jasno kada Allah kaže da neće dopustiti da propadne iman ljudi koji ga imaju. Razlog za ovu izjavu je u tome što je (pravo) verovanje dovelo ljude do toga da su upućeni, pa je test promene kible takav da na njemu ne mogu da padnu upućeni. Na tom testu padaju samo oni koji se nisu uputili, jer je njihovo verovanje samo na rečima.

Re'uuf se koristi 10 puta za Allaha i jednom za Muhammeda Resulullaha, upravo sa pridevom raHiim, koji označava nekog od pomoći. Kao što Allah ima milosti prema vernicima i pomaže im, tako i, ne Muhammed kao čovek, Muhammed kao Glasnik od Allaha, čovek koji nosi Allahov Glas u svom srcu, svom umu, svom jeziku i u svojim delima je neko ko je milostiv prema vernicima i onaj ko može da pomogne. Njegova pomoć kao šehida je u sudelovanju i gledanju onoga što radi i slušanju onoga što govori, a njegova pomoć za nas danas je u Glasu od Allaha koji se preko njega preneo sve do nas.

***قَدْ نَرَىٰ تَقَلُّبَ وَجْهِكَ فِي السَّمَاءِ فَلَنُوَلِّيَنَّكَ قِبْلَةً تَرْضَاهَا فَوَلِّ وَجْهَكَ شَطْرَ الْمَسْجِدِ الْحَرَامِ وَحَيْثُ مَا كُنتُمْ فَوَلُّوا وُجُوهَكُمْ شَطْرَهُ وَإِنَّ الَّذِينَ أُوتُوا الْكِتَابَ لَيَعْلَمُونَ أَنَّهُ الْحَقُّ مِن رَّبِّهِمْ وَمَا اللَّهُ بِغَافِلٍ عَمَّا يَعْمَلُونَ	- 144 -	Već vidimo okretanje tvog lica u Nebo. Pa sigurno očekuješ da te okrenemo kibli koja te zadovoljava. Zato usmeri lice svoje delu Mesdžid-ul-Harama, i gdegod da ste usmerite vaša lica njegovom delu. A takođe, oni kojima je dat Kitab će verovatno znati da je i to realnost od njihovog Rabba. A nije Allah zbog toga nesmotren o onome što rade.***

### Šatro
Po klasičnom shvatanju promena kible znači da su se muslimani u početku okretali ka Jerusalimu, tačnije ka hramu koji se shvata kao Mesdžid-ul-aqSaa, a onda im je naređeno da se okreću ka Mekki, tačnije ka hramu koji se shvata kao Mesdžid-ul-Haraam. Ovo se bazira na sam početak 17. sure Israa', kao i na 22. stranu Qur'ana na kojoj se govori o promeni kible. Pored pogrešno shvaćenog početka sure Israa' bilo je potrebno izvrnuti i jedan pojam da bi ljudi takvu priču prihvatili.

Taj pojam je šaTr شَطْر, koji se javlja samo pet puta, i to upravo u vezi sa promenom kible. Ovaj pojam se pogrešno shvata da znači ka, prema nečemu, u smeru nečega, za šta se u Qur'anu koristi ilaa إِلَى. Mi šaTr imamo kao izraz šatro i kao šatrovački govor, koji nastaje tako što se reči razdele na slogove ili drugačiju grupu slova, pa se onda napravi drugačiji raspored, uglavnom ono na kraju dolazi na početku, recimo glagol pusti postaje stipu u šatrovačkom.

Sam izraz šaTr zaista znači deljenje, rastavljanje nečega na dva ili više delova. Ovaj izraz nam treba pomoći da shvatimo kako je zaista nastupila promena kible, šta se to desilo. Iz čitave priče možemo shvatiti da je Allah načinio sledbenike Qur'ana narodom koji se nalazi po sred jevreja i hrišćana, te je sav njihov život bio zajednički, te i hram u koji su odlazili je bio jedan. Međutim, promena kible znači odvajanje onih koji slede Resula (glasnika i poruku), od onih koji se okreću i vraćaju na put kojim su išli, a što mora da utiče na celokupan život vernika, pa tako i na korišćenje hrama u koji su išli. Umesto mešanja sa jevrejima i hrišćanima njima je naređeno da se izdvoje od njih u samom hramu, da svima bude jasno ko sledi Qur'an, a ko ga odbacuje.

Možemo da shvatimo da se je ovo sve dešavalo dok je ovaj narod živeo zajedno sa jevrejima i hrišćanima, i da su u hramu imali poseban deo u koji su se sakupljali. Slično se može uočiti i danas među samim muslimanima, kada se neka grupa izdvaja u džamijama koje se zajednički koriste. Trebamo shvatiti da tada nisu postojali kafići, klubovi i razni drugi objekti koje mi danas koristimo da provodimo zajedničko vreme iz raznih razloga, već da su mesdžidi služili ljudima za razna okupljanja i u njima se odvijao skoro celokupan društveni život. Ljudi o kojima se govori su bili mnogo više posvećeni Allahu, iskreno ili lažno, ali to je sigurno bio samo deo ukupne populacije.

Dakle, promena kible označava odvajanje unutar Mesdžid-ul-Haraama od jevreja i hrišćana. Allah time spoznaje ko sledi Resula, a ko ne, ali se time i pomaže vernicima da se dalje upućuju i ne troše vreme na uzaludne diskusije sa jevrejima i hrišćanima. Ovaj postupak ne predstavlja širk, jer su i jedni i drugi sigurno bili na par koraka udaljeni, već predstavlja fokusiranje na Allahovu Uputu i ostavljanje drugih na bezvezne i nekorisne diskusije. Nama treba ovo da je nauk da se i sami odvojimo od ispraznosti i posvetimo se proučavanju i sleđenju Allahove Upute, onome što nam može koristiti i u ovom i u narednom životu. Sam pojam qibla predstavlja usmeravanje prema korisnom.

***وَلَئِنْ أَتَيْتَ الَّذِينَ أُوتُوا الْكِتَابَ بِكُلِّ آيَةٍ مَّا تَبِعُوا قِبْلَتَكَ وَمَا أَنتَ بِتَابِعٍ قِبْلَتَهُمْ وَمَا بَعْضُهُم بِتَابِعٍ قِبْلَةَ بَعْضٍ وَلَئِنِ اتَّبَعْتَ أَهْوَاءَهُم مِّن بَعْدِ مَا جَاءَكَ مِنَ الْعِلْمِ إِنَّكَ إِذًا لَّمِنَ الظَّالِمِينَ	- 145 -	I da si doneo onima kojima je dat Kitab svaki ajet, ne bi sledili tvoju kiblu, a ne bi ti zbog toga bio sledbenik njihove kible, niti bi zbog toga neki od njih bili sledbenici kible drugih. A da si sledio njihove have, nakon što ti je došlo od znanja, takođe bi nakon toga ti bio od zalima.***