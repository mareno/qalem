---
layout: post
title:  "Jezik Qur'ana"
author: aladin
categories: [ Qur'an teme, Qur'an ]
image: uploads/posts/narod-nacija.jpg
---
 
Post by Aladin Tue Apr 05, 2022 6:01 pm


Jezik Qur'ana ima preko deset glagolskih formi, koje služe da iskažu neki glagol u svom osnovnom stanju, kao uzročnik nekom drugom glagolu, kao refleksiju na subjekat, kao reciprocitet, kao privremen, trajan i mnoge druge glagolske oblike. Svaka od glagolskih formi može biti svršena (perfekt), nesvršena (imperfekt) i izraziti razne oblike budućnosti, te biti aktivna ili pasivna. Ipak sve te forme nisu dovoljne da opišu svaku misao, pa se dodaju razni predlozi, kojima glagoli dobijaju proširena značenja.

U našem jeziku to možemo videti u glagolu skočiti, koji postaje uskočiti, poskočiti, zaskočiti, nadskočiti, odskočiti, i dr. Svi ovi prošireni glagoli u sebi sadrže osnovno značenje glagola skočiti, ali sada poseduju konkretno značenje, koje bolje opisuje misao. U našem jeziku neki od ovih oblika ponovo zahtevaju isti predlog, npr. uskočiti u nešto, a neki traže samo objekat, npr. zaskočiti nekoga.

U jeziku Qur'ana se ne dodaje predlog na glagol, već uvek dolazi nakon glagola. Tako se imperativom ihbiT اهْبِطْ naređuje nekome da ode dole, u značenju da siđe ili da se ponizi i slično, ali kada se doda predlog min مِنْ (od, iz) onda to znači da se naređuje da neko siđe odnekle, da se ponizi od nečega i slično. Zbog razlika u jeziku obično je nemoguće ili veoma teško naći samo jednu reč za prevod ovakvih glagolskih oblika, već se mora to detaljno opisati ili naći fraza koja daje značenje originala. Zbog razlika u jeziku neki predlog se ne može ili ne mora prevesti u naš jezik, a nekada se u prevodu treba naći predlog, koji se izostavlja u jeziku Qur'ana, npr. istim imperativom se u 2:61 kaže ihbiTuu miSr اهْبِطُوا مِصْرًا, što je bez predloga, postoje samo glagol i imenica kao objekat, ali se treba u prevodu reći Siđite u Misr (Egipat), jer je u originalu predlog uključen u samo značenje glagola sa objektom.

U svakom slučaju, pri učenju (proučavanju) Qur'ana ne treba ispustiti nijednu reč, niti oblik bilo koje reči, već se treba potruditi naći njeno značenje i značaj. Samo sagledavanjem svega možemo biti sigurni da shvatamo šta nam se tačno govori. Svaki pristup Qur'anu treba biti ličan, ali je veoma korisno savetovati se sa drugima i razmenjivati i sučeljavati shvatanja u cilju boljeg shvatanja rečenog i primene na sebi, a nikako zarad bilo kakve prolaznosti i ispraznosti (hira).