---
layout: post
title:  "Strana 6, deo 2 (ajeti 2:34-37, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---
 
وَإِذْ قُلْنَا لِلْمَلَائِكَةِ اسْجُدُوا لِآدَمَ فَسَجَدُوا إِلَّا إِبْلِيسَ أَبَىٰ وَاسْتَكْبَرَ وَكَانَ مِنَ الْكَافِرِينَ
- 34 -	A kad rekosmo melecima: "Iskažite poštovanje (poklonite se) Ademu!", tad iskazaše poštovanje (pokloniše se), osim Iblisa: odbi i uzoholi se, i posta od ćafira.

### Allahovo Mi
Allah u Qur'anu potencira Svoju Jednoću i osuđuje pridruživanje Njemu na bilo koji način, On takođe koristi zamenicu Mi, što mnogima deluje čudno. Prvi put se to javlja u 2:34 u priči u Ademu i melaa'iket. Priča počinje od 2:30, ali se Mi javlja tek kada Adem kaže Imena kojima ga je Allah prethodno naučio. Do tada sva Imena nisu bila poznata ljudima. Oni su Ga bili svesni i znali su da je On Izvor znanja i mudrosti, ali ostala Imena su bila njima nepoznata, te im se On javljao kao apsolutna Jednoća. Shvatanjem svih Imena ljudi su Ga mogli videti u raznim manifestacijama, onako kako On deluje u stvorenom i kako se u stvorenom pokazuje. Tako, recimo, kada On prema nekom nastupa kao Učitelj, On je manifestovan u Rabb, ali kada On za nešto koristi Svoje znanje, mudrost i snagu onda koristi više Imena, te se javlja kao Mi.

To Mi je zapravo manifestacija više Njegovih imena u jednom delovanju ('emr). Sva Imena su Njegova, sva potiču od Njega, ali ono kako ih mi doživljavamo može biti umnoženo. To je kao kada se jedan zrak svetlosti prelama kroz prizmu, pa se deo svetlosti vidi u jednoj boji, deo u drugoj, a ostali delovi u ostalim bojama spektra; ta svetlost je od svog izvora identična, jedna, ali kada dolazi do nekog objekta on je registruje različito od nekih drugih objekata ili je registruje višestruko, kao više različitih svetlost. Tako i On nastupa jedinstvenim delovanjem, ali se u tom delovanju mogu izdvojiti, kao kroz prizmu, više Njegovih imena.
Sedžda

Pojam sedžda se ne koristi nigde u Qur'anu, a dolazi od korena sin-džim-dal س ج د, koji označava prostiranje. Sam harf džim ج označava prostor, njegovu širinu i dubinu, a nama je koren džim-dal ج د poznat u pojmu džada, kao prostran put. Sa harfom sin س sve zajedno ukazuje na napredovanje prostranstvom, odnosno prostiranje, što je osnovno značenje ovog korena. Takvo značenje je evidentno npr. u 26:48 u kome se govori o senkama koje su sudždžed سُجَّد, što predstavlja potpuno prostrte senke.

Kao simbol, sedžda predstavlja iskazivanje poštovanja, uvažavanja prema nekom, a može se i fizički manifestovati kao naklon, što je znak poštovanja u mnogim civilizacijama. Muslimani smatraju da se sedžda čini samo Allahu, ali u Qur'anu se navode dva drugačija primera: prvi je kada se traži od meleka da učine sedždu Ademu, a drugi je kada Jusuf nakon mnogo vremena susreće svoje roditelje, te mu oni sa braćom čine sedždu, što je realizacija sna koji je imao. Čin sedžde je zapravo odavanje poštovanja prema nekome, koji se neretko čini naklonom ili prostiranjem, što je bilo uobičajeno i pri susretu sa kraljevima ili drugačije poštovanim osobama. Tako je i sedžda Ademu priznanje meleka za znanje koje mu je Allah dao, a sedžda Jusufu je priznanje njegove porodice za status u egipatskom društvu na koji ga je Allah doveo.

Poznat je i izraz mesdžid مَسْجِد od ovog korena, a on, kao imenica lokacije, predstavlja prostranu građevinu ili neki drugačiji veliki prostor na kome se ljudi okupljaju da bi izrazili poštovanje prema Allahu, kao i jedni prema drugima. Ovaj izraz je takođe i imenica vremena, te može da znači i vreme susreta, kako će biti komentara tamo gde je izraz kao takav pomenut.

Koren sin-džim-dal može da označi i sačekivanje, dočekivanje nekoga, a takođe i otvorenost osobe sa željom za druženjem i radošću. Njime može da se iskaže i poniznost, ujedno sa nečijom veličinom, zbog čega je Iblis odbio da učini sedždu Ademu, smatrajući se boljim od njega. Međutim, poniznost u ovom slučaju nije ponižavanje, tj. ako nekoga udostojimo ne znači da smo mi time poniženi, već je to stvar odgoja, zrelosti. To je slučaj kada primamo goste prema kojima bi trebali da smo ljubazni i susretljivi, da ih poštujemo, čak i preko granice koju eventualno zaslužuju. Zato ovaj koren predstavlja i širinu nečije ličnosti, širokogrudost, kao suprotnost oholosti i drugim negativnim crtama ličnosti.

Iz sedžde meleka Ademu možemo shvatiti da je Allah ukazao na veliku bitnost znanja Njegovih imena, kao nešto čemu treba učiniti sedždu. Zapravo je i naša sedžda Allahu zbog poznavanja Njegovih imena, odavanje priznanja u tome što smo shvatili da nas nadvisuje. Da li su meleki pali skroz na zemlju, da li su mu učinili naklon, da li su samo malo spustili glavu, da li su rekli neke reči Ademu - to ne možemo znati. Ono što možemo znati je da su meleki preko Adema naučili Imena i da se to desilo tako da su oni u njemu videli Imena i prema Imenima su učinili sedždu. Slično je porodica Jusufa uvidela Imena u njemu i zbog toga su učinili sedždu.

Tako možemo saznati da se sedžda čini prema Imenima, te takvo odavanje priznanja trebamo ostaviti samo za one ljude u kojima prepoznamo Imena, bilo da se to odnosi na znanje, mudrost, dobrotu, finoću, moć, bogatstvo ili bilo koju drugu manifestaciju imena. Takođe trebamo imati u vidu da takve osobe kod kojih je evidentno neko ime ne mogu biti oni koji šire tamu, već oni koji šire svetlost.
Greška Iblisa

Iblis je jednim potezom napravio trostruku grešku. Ona je izrečena kao odbi i uzoholi se, i posta od ćafira. Ovo ne znači da se jedno dešavalo nakon drugog, već da se sve to desilo odjednom, jednim potezom.

Glagol ebaa أَبَى znači odbiti i odnosi se na odbijanje da se bude neko ili nešto. Značenje ovog glagola je kao da se nalazimo u nekom društvu, ali tvrdimo da nismo jedan od njih, ili da se nalazimo u nekom dešavanju, ali tvrdimo da nemamo veze sa njim. Zato se nekoliko puta pominje i u vezi Qur'ana, čime se govori da neki ljudi ne žele da su ikako povezani sa Qur'anom, osim u smislu kufra. U prvom pominjanju nije potpuno jasno šta je to Iblis odbio, iako može da se zaključi, ali, pošto je Qur'an potpuno jasan, u 15:31 nam se konkretno govori da je Iblis odbio da bude među onima koji čine sedždu (Ademu). Dakle, Iblis je odbio da bude sa (ostalim) melaa'iket, a pošto je njima bila naređena sežda Ademu, onda je, samim tim, odbio da (i dalje) bude od melaa'iket. Njegova veza sa melaa'iket je prestala.

Iako nismo svedoci, mogli bi zaključiti da je Adem naučen Imenima i da naredba za sedždu dolazi tek kada je svoje znanje predstavio melaa'iket. Moglo bi se napraviti poređenje sa timom u kome pojedinac donese pobedu timu i onda, nakon utakmice, svi u timu čestitaju tom pojedincu, drago im je što ga imaju i žele njegovo društvo. Međutim, jedan od članova tima sebe smatra boljim i ne želi da učestvuje u čestitkama sa timom, već sebe izdvaja od njih.

Upravo drugi deo greške govori o oholosti Iblisa, a koja se, jasno, ogleda u njegovom odnosu prema Ademu. Kroz Qur'an se ovaj odnos ogleda u izjavi Ja sam bolji od njega. Za razliku od glagola u formi V yetekebberu يَتَكَبَّرُ, koji označava divljenje sebi, glagol istekbere اسْتَكْبَرَ ne odražava Iblisovu zadivljenost sobom, već njegovo mišljenje da je bolji od Adema, jer je i sam svestan svoje nemoći u odnosu na Allaha.

Poslednji deo njegove greške se tiče odnosa prema Allahu u činjenici da je postao od ćafira, što govori da se ogradio od poslušnosti prema Njemu. Kufr može da nastupi u raznim fazama primanja Allahovog Govora: od toga da neko ne želi ni da čuje, preko toga da ne želi da shvati i da želi da Govor pomeša sa drugim, sve do toga da neko i kad shvati ne želi da posluša - što je u ovome slučaj. Bitno je primetiti da nije rečeno da je Iblis postao ćafir, već da je postao od ćafira. Ovime se zapravo govori da je bilo još ćafira i pre Iblisa i da je ovo suprotno nadrealnim shvatanjima koja postoje kod ljudi u vezi čitavog događaja.


وَقُلْنَا يَا آدَمُ اسْكُنْ أَنتَ وَزَوْجُكَ الْجَنَّةَ وَكُلَا مِنْهَا رَغَدًا حَيْثُ شِئْتُمَا وَلَا تَقْرَبَا هَـٰذِهِ الشَّجَرَةَ فَتَكُونَا مِنَ الظَّالِمِينَ	- 35 -	I rekosmo: "O Ademe, nastani ti i tvoja žena Džennet i trošite iz njega obilno, odakle hoćete, a ne približujte se ovom stablu, pa da postanete od zalima."

### Ademovo drvo
Koren šin-džim-ra ش ج ر označava nešto što izniče, pojavljuje se, isterava se, koji je od š-dž-r u naš jezik postao prvo išćerati, i dalje sve do ist(j)erati u značenju iznići (iz zemlje). Ovaj koren se javlja samo jednom kao glagol šedžere شَجَرَ u 4:65, da označi probleme koji su iznikli (pojavili se) među ljudima. Kao potencijal šedžer شَجَر se javlja 7 puta, a u broju kao šedžeret شَجَرَة se javlja 19 puta, i označava neko rastinje, nešto što je izniklo. Nekada se koristi za nisko rastinje, nekada se koristi za stablo bez grana, nekada se koristi za drvo ili drugačije rastinje koje raste visoko, a nekada se koristi u prenesenom smislu.

U priči o Ademu se javlja i jedno konkretno (određeno) drvo ili stablo, i navedeno je sa određenim članom kao eš-šedžeret الشَّجَرَة i još je korišćena pokazna zamenica hadhihi هَٰذِهِ, što znači da je Adem sa svojom ženom znao sigurno o kom drvetu se govori.

Adem je ispunio svrhu svog postojanja time što je spoznao Allahova imena i sam je stekao od njih i bio je sposoban da omogući drugima da ih vide i shvate. Kao nagradu za svoju zrelost (džennet) mu je dato da bude u džennetu i data mu je supruga kao par. Iz ovoga se čini da je Adem kao neka ukusna voćka rastao i sazreo potpuno, čak su njegovu zrelost i drugi okusili i izgleda da je mogao da uvene, da nema ničeg nakon njegovog stanja. Mnogim ljudima je i cilj da test ovog života prođu uspešno, da sazreju i da kao nagradu dobiju džennet u kome se neće više mučiti, već će samo uživati. Čak i kad je to neograničeno i nepromenjivo, što će i biti nagrada mnogima, opet je ograničeno i nešto bez napredovanja.

Samo postojanje zabranjenog drveta za Adema predstavlja spoznaju da ima još nečeg što on ne zna, suočavanjem sa drvetom Adem postaje svestan da je njegovo ograničeno. Sama zabrana u njemu budi pitanje i daje mnogo pretpostavki kao odgovore na to pitanje. Adem je svestan svoje veličine zbog poznavanja Imena i posedovanja od njih, ali je sada svestan da postoji još veći stepen na kome se može naći i pretpostavlja da taj stepen uključuje i znanje koje može steći kušanjem zabranjenog drveta.

Adem se našao u nedoumici, jer je imao zabranu od Allaha i upozorenje da može postati zalim, tj. neko ko širi tamu preko svetlosti kojom je već bio obasjan u znanju koje mu je dato. Sa druge strane, Adem je želeo da prevaziđe granice koje su mu postavljene. Upravo onaj ko prelazi granice - šejtan, ga je i naterao da svoju podsvest preispita, radeći suprotno od onog što mu je Allah rekao. Trebamo shvatiti da je Adem prvi čovek koji se našao u ovoj situaciji, prvi čovek koji je spoznao Njegova imena i došao na stepen na kome nijedan čovek pre njega nije bio.

Allahov test sa drvetom je test ljudskih ograničenja, test o tome da li ćemo se zadovoljiti samo znanjem o Njegovim imenima ili ćemo žudeti za još većom spoznajom Njega, test o tome da li smo sposobni da Mu priđemo i bliže od toga da Ga vidimo u Njegovoj manifestaciji imenima. Samo Ademovo učenje Imena možemo shvatiti kao nešto lako za njega, ili makar kao nešto ne suviše teško, ali ipak teško za sve ostale ljude koji nisu imali Ademove sposobnosti. Zbog lakoće spoznaje Imena Allah mu je dao dodatni test, da bi ga proverio da li je sposoban za više. Možemo videti mnoge ljude koji lako ili lakše nauče stvari koje su za većinu ljudi veoma teške, čak i nemoguće, ali onda se nađu na raskrsnici: neki od njih to naučeno koriste za dobro, a neki ga koriste za ličnu korist ili za nešto loše.

Ademu je test bio prvo o samospoznaji, da primeti da ima još toga preko shvatanja Imena (što je bilo nemoguće za ostale ljude). Onda je testirano da li u njemu postoji želja za više. Zatim je testirano kako će postupiti ako uvidi da ima još. Na kraju, testiran je i šta će učiniti u slučaju da padne na testu.

Adem je uspešno prošao samospoznaju i dobio je želju za više, ali se tu pokliznuo i nije se obratio Allahu sa svojom željom i pretpostavkama koje je imao, već je poslušao šejtana i zanemario Allahovu zabranu. Zato je dodatno testiran kritikom, test koji je prošao, nakon čega mu je saopšteno da će Allah slati Uputu koju ljudi trebaju slediti ako žele uspeh. Nama je lako da iz ove pozicije razmatramo Ademovo ponašanje, ali njemu kao prvom u svojoj vrsti sve ovo je sigurno bilo veoma teško.

O tome šta je tačno zabranjeno drvo će biti više komentara u vezi ajeta iz 7. sure, kao i o Iblisu, a o nekom drugom drveću će takođe biti komentara na mestima gde se pominju.


فَأَزَلَّهُمَا الشَّيْطَانُ عَنْهَا فَأَخْرَجَهُمَا مِمَّا كَانَا فِيهِ وَقُلْنَا اهْبِطُوا بَعْضُكُمْ لِبَعْضٍ عَدُوٌّ وَلَكُمْ فِي الْأَرْضِ مُسْتَقَرٌّ وَمَتَاعٌ إِلَىٰ حِينٍ	- 36 -	Pa im olabavi (zadatak) šejtan o njemu (drvetu), te ih izvede iz onog u čemu su njih dvoje bili, i rekosmo: "Stidite se (ponizite se)! Jedni drugima ste neprijatelj, a vama je u Redu smiraj i uživanje do nekog vremena."

### Uspostavljanje Reda
Ajet 2:36 govori o temi vlasti kao načinu za uspostavljanje mira. Mora se primetiti da ne postoji Red koji traje večno, već se Red uspostavlja za neko vreme. Zato se Red treba shvatiti kao nešto živo, nešto što se menja, jer oni koji ga čine - ljudi, se i sami menjaju iz generacije u generaciju, ali i unutar bilo koje generacije. Ono što prihvatamo danas ne moramo prihvatati sutra, i obratno.

Nemoguće je da se bilo kakva grupa ljudi dogovori o svim stvarima, naprave Red i čak ga ispišu kao Zakon, a da taj Red potraje neograničeno, da među njima i narednim generacijama stalno vlada mir. Ovakva utopija ne postoji, a ljudi su večito u zabludi da do ovoga može doći ili još gore: da ovo već postoji. Uspostavljanje Reda se dešava na nivou neke zajednice, i što je zajednica manja i homogenija to je očito da mir može duže potrajati u njoj.

فَتَلَقَّىٰ آدَمُ مِن رَّبِّهِ كَلِمَاتٍ فَتَابَ عَلَيْهِ إِنَّهُ هُوَ التَّوَّابُ الرَّحِيمُ	- 37 -	Pa se suoči Adem sa tvrdnjama od svog Rabba, te se (On) vrati nad njim. Takođe je On etTewwaab erRahiim.

### Kelaamullah
Izraz kelaam كَلَام se shvata kao govor, dok se kelimet ili kelima كَلِمَة u jednini i kelimaat كَلِمَات u množini shvataju kao reč, odnosno reči. Pošto postoje mnoge vrste govora, a za govor uopšte se koristi izraz qawl قَوْل, treba shvatiti da je kelaam posebna vrsta govora. Zapravo, ovaj izraz označava tvrdnju, i postoji u engleskom jeziku kao claim (klejm). On označava govor koji govornik smatra ispravnim, bez obzira da li je govor ispravan. To je govor koji se npr. na sudu iznosi kao tvrdnja, zbog čega se reči od ovog korena često koriste u ajetima koji opisuju dešavanja na tzv. Sudnjem Danu.

Našim odnosom prema kelaamullah (Allahovim tvrdnjama) pokazujemo svoje poverenje (iman) prema Njemu. Ovo je ljudima veoma teško, jer ova vrsta Njegovog govora (kelaam, tvrdnje) je uglavnom protiv nas ili nešto što nam veoma teško pada, nešto što bi voleli da nije tako. U tim situacijama, čuvši Njegov kelaam o nama, ljudi se lako zatvaraju od Njegovog govora uopšte ili samo tog dela, i na taj način postaju ćafiri. Na ovaj način ljudi prestaju biti poverljivi (mu'mini) prema Njemu, i u svoje uši, na svoje umove i srca stavljaju prepreke, čime prestaju biti muslimani. Ljudi takođe pokušavaju kelaamullah uklopiti u neki svoj koncept ili nešto što su od nekog drugog čuli, a najčešće i najlakše shvatati takvim ljudima je da je to Allahov govor o nekom drugom, a ne o njima.

U prvom pominjanju ovih pojmova u 2:37 možemo da vidimo odnos Adema prema Allahovim tvrdnjama, i ovo je veoma korisna situacija za nas, da shvatimo rečeno na tuđem primeru, što biva lakše nego na svom. Sam Qur'an kao Učenje u svom korenu ima glagol koji mi znamo kao karati, u smislu grditi, te moramo biti svesni toga da je deo učenja i to da nam se govori o stvarima koje radimo pogrešno i da samo naše grešenje može biti korisno nama, ako iz toga učimo i ako se time korigujemo.

Adem i njegova žena nisu poslušali Allaha i kušali su sa zabranjenog stabla, čime su postali zalimi. Zulm označava tamu, pomračenost uma, pa moramo shvatiti da je on to shvatio ne odmah, već kasnije, zbog čega se i koristi rečca fe-. Tvrdnje koje mu je Allah rekao Adem je shvatio tek kasnije i tek tada se Allah vratio nad njim. Dok živimo u zulmu, u mraku možemo biti sigurni da Allah nije uz nas, jer Allah daje svetlost.

Možemo da shvatimo da je Allah izneo tri tvrdnje (kelimaat) nakon posrnuća Ademovog. Prva tvrdnja je grdnja zbog svega što mu je pruženo i samog neposluha Adema, nezahvalnosti koju je pokazao. Zatim je tvrdnja u vezi neprijateljstva nas ljudi jednih prema drugima. To neprijateljstvo se prvenstveno ogleda u nagovorima na suprotno od onog što nas Allah savetuje, kao i u tome da postupamo prema svom nahođenju. Dakle, ko god nas nagovara na suprotno od onog što nas Allah uči i ko god nas nagovara na suprotno od onog što verujemo da je ispravno je nama neprijatelj i šejtan, bilo da je to neka osoba ili su naši unutrašnji porivi. Nakon prve tvrdnje i grđenja, i druge tvrdnje kojom se ukazuje na pogubnost neposluha prema Allahu i sebi, Allah daje i rešenje, a ono je u tome da neprijateljstvo privremeno rešavamo uvođenjem Reda.

Kada se Adem suočio sa ovim tvrdnjama svog Učitelja, On se vratio nad njim i nastavio da ga uči, jer On je etTewwaab erRahiim, odnosno Onaj ko se mnogo vraća i ko pomaže. Svrha Njegovog vraćanja na nas je da bi nam pomogao, jer se Njegov raHmet nalazi nad Njegovim Nefsom.

Moramo da shvatimo da Njegov cilj nije u tome da nas kažnjava niti da nas grdi, osim ako nije odustao od nas, već da nam nakon svakog belaja (testa) i nakon svake grdnje On pruža i pomoć, rešenje za probleme koje smo stvorili ili ih možemo stvoriti. Ako se ogradimo od toga da čujemo u čemu smo pogrešili, onda ne možemo čuti ni ono što će nam pomoći, i tako sami sebe ograđujemo od raHmeta.