---
layout: post
title:  "Strana 9 (ajeti 2:58-61, el-beqara سورة البقرة)"
categories: [ Qur'an ]
image: uploads/posts/sura-el-bekare-arapski.png
author: aladin
---

وَإِذْ قُلْنَا ادْخُلُوا هَـٰذِهِ الْقَرْيَةَ فَكُلُوا مِنْهَا حَيْثُ شِئْتُمْ رَغَدًا وَادْخُلُوا الْبَابَ سُجَّدًا وَقُولُوا حِطَّةٌ نَّغْفِرْ لَكُمْ خَطَايَاكُمْ وَسَنَزِيدُ الْمُحْسِنِينَ	- 58 -	I kad rekosmo: "Uđite u ovo mesto, pa trošite iz njega odakle ste hteli obilno i uđite u društvo sa poštovanjem i recite HiTTa, oprostićemo vam greške vaše i nastavićemo povećavati dobročiniteljima."

### HiTTa
Pojam HiTTa حِطَّة se javlja samo dva puta u Qur'anu u 2:58 i 7:161, gde se opisuje isti događaj, i to je jedini pojam od ovog korena. Prvo ćemo iz ovog događaja obratiti pažnju na dva pojma, a oni su baab بَاب, koji se shvata kao vrata, i sudždžed سُجَّد, koji se shvata kao onaj ko mnogo čini sedždu, tj. pada ničice na tlo. Pojam baab označava odeljak, ono što odeljuje dve stvari, pa su vrata jedno od značenja, jer odeljuju dva prostora ili dve prostorije. Međutim, kako će se videti u mnogim korišćenjima, baab označava i deo društva ili jedno društvo koje se razlikuje od drugog. Pojam sudždžed ne iziskuje ikakve fizičke pokrete, iako može da ih ima, već govori o velikom iskazivanju poštovanja prema nekome. Tako da ova priča ne govori o ulasku na vrata sa čelom na tlu, što je nemoguće, već govori o ulasku u neko društvo sa velikim poštovanjem.

Ovaj događaj je deo putovanja Benu Isra'il u zemlju koja im je obećana. Ta zemlja nije bila blizu, niti je bila do Egipta odakle su pošli, već su morali da prođu kroz tuđe teritorije. Jedna od tih teritorija je u Starom zavetu nazvan Edom, i to je teritorija na kojoj su živeli potomci Isma'ila, tj. oni koji se nazivaju Arapima. Ovaj događaj se odnosi na ono što je rečeno u 20. poglavlju Knjige Brojeva kao Edom ne pušta Izraelce da prođu. Iz toga možemo da vidimo da ih (Edomce) oni zovu braćom i da im obećavaju da neće koristiti ni plodove ni vodu iz njihove zemlje, već da samo žele da prođu. Po tome, ispada da je Edom zao, jer im nije dao da prođu.

Qur'an je muSaddiq za prethodne Objave, kazuje istinu u vezi njih, pa tako trebamo shvatiti da priča iz Knjige Brojeva nije u potpunosti tačna. Iz onog rečenog u Qur'anu možemo odmah da primetimo da im je Allah rekao da iz tog mesta mogu da troše (jedu i piju) odakle požele i da trebaju da uđu sa poštovanjem i da trebaju reći HiTTa. Očigledno su glasnici koji su poslati kralju Edoma rekli drugačije nego im je rečeno da kažu. Krivicu su prebacili na Edom i ovo se uzima hiljadama godina kao opravdanje da jevreji mrze Arape. Postoje i čitave knjige usmerene protiv Edoma, što je navođeno i u Qur'anu.

Dakle, oni su sami izmenili ono što im je rečeno, pa nisu mogli da uđu gde im je rečeno, zbog svog neposluha. Kakva je to jedna reč koja je izmenila čitavu sudbinu Benu Isra'il i dovela Edom u situaciju da im ne dozvoli prolazak? Ova reč znači spuštanje, i to je reč koja je njima bila strašna za izgovoriti, zbog značenja koje nosi u sebi.

Iako su spašeni najgore torture i Allah ih je odabrao nad svim ostalim učenicima, oni su od samog starta bili nezadovoljni i stalno su prigovarali Musau, kriveći njega za svoje stanje. Želeli su magiju umesto poslušnosti, želeli su da budu teleportovani u zemlju gde teku med i mleko i da se nikada više na namuče. Osetili su se većima i bitnijima od svih ostalih ljudi i osetili su da su svi ostali pod njima i da postoje samo da bi njima služili. Ovakva oholost postoji i danas među mnogim njihovim potomcima, pa iako je to počelo da se manifestuje od ovog događaja, uzrok tome je znatno stariji.

Benu Isra'il, kao potomci Ibrahimovih i Isra'ilovih potomaka, su Edomce, potomke Ibrahima preko Isma'ila, nazvali svojom braćom. Iako su povezani krvnim linijama, oni se nisu smatrali istima ili sličnima, već su im Edomci braća samo tamo gde im trebaju - da ih puste da prođu. Međutim, Edomci im nisu braća da dele hranu i vodu sa njima, niti su im Edomci braća da borave među njima, da se spuste među njih i da uđu među njih sa poštovanjem. Oni, poput Iblisa, ne žele da učine sedždu Edomu, jer se smatraju iznad njih, daleko iznad. Spuštanje (HiTTa) je reč koju oholi ljudi neće izgovoriti, kao što će se i neko pre udaviti nego dati ruku.

Oholost spoznaje se ogleda u samospoznaji i zadovoljenju spoznaje time. Takve osobe, ohole u spoznaji, kada shvate da vrede i da vrede više od nekih drugih u tome ne žele više da koriste spoznaju za ono čemu služi - spoznaju Allaha, već počinju sebe da obožavaju i da sebe uzimaju za cilj. Shvataju da njihova sposobnost spoznaje za svoj cilj ima sebe, spoznaju, i njih.
Oprost

Prirodni zakon koji vlada u stvorenom je zakon akcije i reakcije, uzroka i posledice. Allah ima moć nad tim Zakonom i sprovodi Svoju volju njime nad stvorenim. On je Maalik yewm-id-diin.

Svako dešavanje je impuls, koji utiče na stvoreno oko njega. Svaki impuls je akcija i nužno proizvodi reakciju. Stvoreno koje nema svoju volju i stvoreno nad kojim vladaju instinkti će imati predvidivu reakciju. U tom stvorenom nema morala, jer ono nema izbora, pa se ne može govoriti o dobrom ili zlom kamenu, niti je vuk zao što je pojeo ovcu, niti je ovca dobra što nije pojela vuka. Stvoreno koje ima izbora utiče na svoje akcije, u okviru prirodnog zakona, i tada stvara impulse koji nužno dovode do određene akcije. Ovakvo stvoreno je moralno, pa je njegova akcija dobra ili loša, kao i reakcija koja odgovara akciji.

Svaki zatvoreni sistem vodi entropiji, što konkretno znači da bi samo jedna negativna akcija u dogledno vreme dovela do toga da svi odnosi akcija-reakcija budu negativni, tj. jedna negativna akcija bi stvorila jednu ili više negativnih reakcija, koje bi same bile negativne akcije i izazvale nove negativne reakcije, u nedogled. Da je ovo slučaj svet bi odavno propao i to bi značilo da je Allah uspostavio nepromenjiv Zakon i da se udaljio od stvorenog, posmatrajući bez uticaja. Iz Qur'ana znamo da nema kršenja Zakona (laa ikraahe fi-d-diini) i vidimo da svet i dalje funkcioniše, iako je očito da ima mnogo zla u njemu. Ovo znači da Stvoritelj nije prepustio stvoreno haosu, već da na neki način utiče na stvoreno.

On prvo utiče preko Prirode, o čemu nam se mnogo govori u Qur'anu, a vezano je za klimu. Stvaranje vetrova, gomilanje oblaka, razne padavine i dovođenje do poplava, bure na morima, zemljotresa, itd. su načini kako On prirodnim zakonom utiče direktno na uzroke i njihove posledice, sprovodeći Svoju volju.

Drugi Njegov uticaj je uticaj na stvoreno koje ima slobodnu volju, stvoreno koje je moralno. On uči o moralu, nadahnjuje i o dobru i o zlu, čineći izbor slobodnoj volji jasnijim, učeći o posledicama koje akcije izazivaju. Na taj način On sprečava urušavanje sistema stvorenog, sprečava haos.

On je el-Hayy-ul-Qayyuum, te na Njega ništa nema uticaja, ništa Ga ne menja. Prepuštanjem negativne reakcije Njemu, na koga ništa ne utiče, prekida se uvođenje sistema u haos, jer se sprečava rađanje novih negativnih akcija. Ovo konkretno znači da kada do nekog insana dođe negativna akcija da on ne reaguje negativno, već da reakciju prepusti Njemu ili da reaguje pozitivno. Ono čime se nadahnjujemo moralom od Njega zahteva sud, logiku, jer za neke negativne akcije moral iziskuje negativne reakcije, za neke negativne akcije moral traži da se ne reaguje, a za neke negativne akcije moral traži pozitivne reakcije. Tako možemo saznati da trebamo zaštiti sopstveno postojanje koliko smo u mogućnosti i trebamo pružiti zaštitu onima nad kojima se zulm sprovodi, koliko smo u mogućnosti, čak iako su te reakcije u svojoj biti negativne, jer dovode do sukoba. Neke negativne akcije, poput uvreda, psovki, grdnji, itd., trebaju biti ignorisane i treba izbeći adekvatne negativne reakcije. Neke negativne akcije iziskuju pozitivne reakcije, poput istinitog svedočenja u korist nekog ko nam je naneo štetu.

Moral kojem nas On uči ide često naspram naše oholosti, samoljublja i našeg karaktera, pa zato, posebno kada žurimo, često grešimo i svojim postupcima činimo negativne akcije. Samokritikom i samospoznajom možemo uviđati svoje greške i korigovati svoje naredne postupke ili ono što smo već uradili korigovati koliko smo u mogućnosti. Takođe, možemo savetovati jedni druge i možemo naredbama uticati na one nad kojima imamo moć. Na ovaj način postajemo oni koji se lepo ponašaju, dobročinitelji (muHsin مُحْسِن).

Odustajanje od stvaranja negativne reakcije na negativnu akciju je oprost, i on može biti dvojak. Jedna vrsta oprosta se izražava korenom `ayn-fa-yay ع ف و, od čega je i Njegovo ime `Afuww عَفُوّ. U istom obliku je i Njegovo ime Gafuur غَفُور, od korena gayn-fa-ra غ ف ر. Ovaj oblik predstavlja medije, što Ga u ovim slučajevima opisuje kao Onog preko koga dolazi do oprosta. Pošto je On el-Hayy-ul-Qayyuum, ništa ne utiče na Njega, možemo akcije stvorenog shvatiti kao vatru, a Njega kao vodu na koju ta vatra nema nikakvog uticaja, već je gasi. Zbog zakona koji je postavio, On odlučuje šta će biti sa onima koji su zapalili te vatre, da li će On reagovati na njih i kako.

Koren `ayn-fa-yay treba shvatiti kao pardon, kao kada nas neko u prolazu zakači, ali nenamerno. U Qur'anu je ovo slučaj kada su Benu Isra'il prihvatili korpus koji je sastavio Samiriyy, verujući da je to nešto od Allaha. Allah im je to oprostio, pri čemu se koristi glagol od ovog korena, u značenju da su oni izuzeti negativne reakcije iako im je akcija bila negativna, a izuzeti su zato što su smatrali da čine dobro, a činili su zlo. Dakle, oni nisu bili svesni morala, nisu bili svesni da imaju pravo izbora.

Druga vrsta oprosta, magfiret مَّغْفِرَة, se tiče pogrešnih izbora koje činimo, a činimo ih stalno i činićemo ih, ma koliko se trudili da ih ne činimo. Naše greške nas dovode u situaciju za većom spoznajom, prvo samospoznajom, zatim odnosa akcije-reakcije, pa stvorenog na koje delujemo, sve do Njega, Čija spoznaja je naš smisao postojanja. Magfiret kao oprost označava potiranje svih negativnih reakcija na jednu negativnu akciju koju smo učinili.

Sura Beqara od samog početka govori o dobrim i lošim akcijama, kao i o odgovarajućim reakcijama na njih, i opraštanju. Na samom kraju sure se nalazi i dova (moljenje) u vezi svega ovoga, o čemu će biti komentara.

Bitno je shvatiti da mi sami stvaramo sudbinu, i da sve stvoreno utiče na našu sudbinu i da On utiče na našu sudbinu. Sve se dešava kao akcija-reakcija, uz to da moral kojim nas On uči je ujedno i Njegov raHmet, koji sprečava da stvoreno upadne u haos. Mi nemamo opravdanja poput životinja, mi nismo prepušteni instinktima i primitivnim potrebama, već smo i moralna bića, bića koja mogu i trebaju da razlikuju dobro od zla, svesni toga da zlo uvek vodi ka novom zlu, osim ako se ne oprosti. Činjenjem istigfara (traženjem oprosta ٱسْتِغْفَار) dobijamo šansu da sami sebe ne natovarimo svojim zlom, toliko da ga ne možemo nositi.

فَبَدَّلَ الَّذِينَ ظَلَمُوا قَوْلًا غَيْرَ الَّذِي قِيلَ لَهُمْ فَأَنزَلْنَا عَلَى الَّذِينَ ظَلَمُوا رِجْزًا مِّنَ السَّمَاءِ بِمَا كَانُوا يَفْسُقُونَ	- 59 -	Te napraviše alternativu, oni koji učiniše zulm: govor bez onog što im je rečeno, pa poslasmo na one koji su učinili zulm prljavštinu sa Neba zbog toga što su nastavili činiti zulm.

### Ridžz
Jedan od oblika kazne je ridžz رِجْز, što se shvata kao prljavština, nečistoća, kao i pojam nedžes نَجَس koji se javlja samo u 9:28. Određeno kao er-ridžz الرِّجْز se javlja da označi Pošasti koje su poslate kao upozorenje faraonu i njegovom narodu. U 8:11 se pominje šejtanski ridžz, koji se čisti vodom koju Allah spušta sa Neba. U 34:5 i 45:11 se ridžz koristi da opiše Džehennem i tegobe koje tamo postoje.

U svim ovim pominjanjima ridžz se može shvatiti kao neka opsktrukcija, smetnja za napredovanje, nešto što se zalepilo tokom puta za noge i obuću i smeta normalnom kretanju. Ta nečistoća privlači toliko pažnje da odvlači pažnju od kretanja. Zato i u pominjanjima ridžza sa Neba treba ga shvatiti kao oznaku na one koji su činili zulm, da ih drugi prepoznaju kao nečiste, prljave zbog njihovih dela i onoga što je Allah o njima spustio sa Neba, označivši ih nečistim. Spuštanje ridžz sa Neba znači da im ridžz smeta da dođu do Neba i da ih zadržava na prizemnom shvatanju, a takođe znači i da oni koji su dospeli do visokih nivoa spoznaje uočavaju ridžz koji smeta napretku.

**U svim slučajevima ridžz treba shvatiti kao oznaku nečistoće.**

وَإِذِ اسْتَسْقَىٰ مُوسَىٰ لِقَوْمِهِ فَقُلْنَا اضْرِب بِّعَصَاكَ الْحَجَرَ فَانفَجَرَتْ مِنْهُ اثْنَتَا عَشْرَةَ عَيْنًا قَدْ عَلِمَ كُلُّ أُنَاسٍ مَّشْرَبَهُمْ كُلُوا وَاشْرَبُوا مِن رِّزْقِ اللَّهِ وَلَا تَعْثَوْا فِي الْأَرْضِ مُفْسِدِينَ	- 60 -	I kad potraži Musa navodnjavanje za svoj narod, pa rekosmo: "Pomeri svojim štapom pregradu", pa provreše iz nje dvanaest izvora, već je svako pleme znalo vreme i pojilište: "Jedite i pijte od Allahove opskrbe i nećete se glupirati u Redu praveći nered."

### Navodnjavanje u Egiptu
Život u Egiptu zavisi najviše od reke Nil. Uz sve dobrobiti vodostaj Nila za kratko vreme može da se promeni i za više od 10m, kada izbijaju nenadane poplave, koje mogu da unište useve, poplave mesta i odnesu živote, kao što je bio slučaj sa faraonom i njegovim sledbenicima. Takođe, nizak vodostaj Nila dovodi do velikih suša i gladi. Zato su još od davnina Egipćani osmislili nilometre, kojima se merio nivo Nila i poredio sa očekivanim, pa bi se mogla predvideti i čitava godina. Egipćani su smišljali i razne naprave kojima bi crpili vodu do svojih njiva i mesta. Najveći civilizacijski uspeh Egipćana je vezan za navodnjavanje, što uključuje pravljenje kanala, velikih basena u kojima se skladištila voda, izgradnju brana i skretnica, kao i eksploataciju podzemnih voda. Nil i eksploatacija njegove vode su stvorili uslove za razvoj najveće drevne civilizacije. Ova civilizacijska novina nije ostala tajna za ostala društva, već su je Egipćani podelili sa drugim narodima, u kojima se takođe desio procvat. Primer ovome je Mesopotamija (Međurečje, oblast između Tigra i Eufrata).

Postoje teorije o tome da su Egipćani vodostaj Nila koristili i za izgradnju piramida i drugih građevina. Po ovim teorijama poslovi su zahevali mali broj radnika, ali govore o ogromnom poznavanju prirodnih zakona, osobina materije, uređenosti društva i posvećenosti obavezama. Proučavanje Nila nije dovelo samo do poznavanja mehanike, već i pneumatike i drugih naučnih disciplina, koje su se jednom rečju u historiji zvale alkemija, po njihovom nazivu za svoju zemlju.

Stanje Benu Isra'il tokom Izlaska iz Egipta treba porediti sa stanjem izbeglica koje možemo i danas da vidimo. Iz samog fizičkog izgleda tih ljudi možemo da naslutimo muke koje su ih snalazile. Benu Isra'il bi takođe dolazili u takve i strašnije muke tokom svog puta u Obećanu zemlju, da ih Allah nije savetovao šta da rade i slao im svakojaku pomoć. Sve što je trebalo je da slušaju šta im od Njega dolazi preko Musaa, što oni, ipak, uglavnom nisu radili. U svemu su oni ili deo njih protivurečili Musau. Ako pogledamo na današnje izbeglice uočićemo da imaju veliki problem sa nalaženjem hrane. Poput njih, Benu Isra'il su krenuli na put noseći samo ono najosnovnije, pa je trebalo obezbediti im hranu i vodu tokom putovanja kroz pustinju.

Korenom sin-qaf س ق se govori o sprovođenju, pa ako se radi o vodi, onda je reč o napajanju, što može značiti pijenje vode, ali i navodnjavanje, kao što je slučaj u priči o kravi. Iako se smatra da je Musaov štap bio magičan i da je Musa udaranjem štapom o neku stenu učineo da iz nje izbije 12 izvora, kojima se napajalo 12 plemena, čiji je ukupan broj, po Bibliji, prelazio 600.000, odnosno prosečno svaki izvor je napajao 50.000 ljudi. Takva stena bi, ako se razmisli, morala biti veličine ogromne planine da bi fizički bilo moguće za nečim takvim, a drveni štap bi morao da ima tvrdoću i snagu materije koja ne postoji. Voda bi izlazila pod takvim pritiskom da bi se verovatno podavili svi koji su bili pred njom, i još je puno fantastičnih stvari koje bi morale da postoje u zbilji da bi se ovo moglo desiti.

Ono što se desilo je, smatram, to da su Beni Isra'il, pod Musaovim vođstvom, u pustinji izgradili sistem za navodnjavanje, kopajući kanale kroz koje će voda proći da bi je mogli imati za piće i navodnjavanje useva. Kao i u Egiptu, koristili su pregrade u obliku vrata, kojima su kontrolisali vodostaj u kanalima, a samo Musaovo udaranje štapom se desilo o glavnu pregradu i predstavlja ono što danas znamo kao svečano otvaranje ovih kanala.

Pojam Hadžer حَجَر, koji se prevodi kao kamen, stena, predstavlja zabranu, prepreku i jedna od prepreka zaista može biti ogromna stena koja preči put kojim neko putuje. Međutim, u ovom slučaju Hadžer je brana kojom se kontrolisao vodostaj u kanalima, te je zato voda ispunila kanale kada je Musa svojim štapom otvorio branu.

Moramo shvatiti da našom uobraziljom da smo odabrani, čak i da jesmo, i čekanjem da nam nešto padne sa Neba i da se desi čudo, će se desiti ono što se muslimanima dešava već skoro 1500 godina - postaćemo toliko unazađeni i poniženi da ćemo se sami sebe stideti. Za napredak je potrebno znanje od Njega i Njegova uputstva i sud kako to znanje koristiti. Potrebna je poslušnost Njemu i ogromno poverenje. U suprotnom ćemo tonuti sve dublje i za svoje stanje ćemo kriviti druge.

وَإِذْ قُلْتُمْ يَا مُوسَىٰ لَن نَّصْبِرَ عَلَىٰ طَعَامٍ وَاحِدٍ فَادْعُ لَنَا رَبَّكَ يُخْرِجْ لَنَا مِمَّا تُنبِتُ الْأَرْضُ مِن بَقْلِهَا وَقِثَّائِهَا وَفُومِهَا وَعَدَسِهَا وَبَصَلِهَا قَالَ أَتَسْتَبْدِلُونَ الَّذِي هُوَ أَدْنَىٰ بِالَّذِي هُوَ خَيْرٌ اهْبِطُوا مِصْرًا فَإِنَّ لَكُم مَّا سَأَلْتُمْ وَضُرِبَتْ عَلَيْهِمُ الذِّلَّةُ وَالْمَسْكَنَةُ وَبَاءُوا بِغَضَبٍ مِّنَ اللَّهِ ذَٰلِكَ بِأَنَّهُمْ كَانُوا يَكْفُرُونَ بِآيَاتِ اللَّهِ وَيَقْتُلُونَ النَّبِيِّينَ بِغَيْرِ الْحَقِّ ذَٰلِكَ بِمَا عَصَوا وَّكَانُوا يَعْتَدُونَ	- 61 -	I kad rekoše: "O Musa, nećemo se strpiti nad jednom hranom, pa traži svom Rabbu za nas da nam iznikne od onog što stvara zemlja od jestivog bilja njenog i krastavca njenog i žita njenog i sočiva njenog i luka njenog." Reče: "Ne kupujete li ono što je bliže (brže) onim što je bolje? Siđite Egiptu, te ćete takođe imati šta tražite." I udari na njih poniženje i beda i navukoše ljutnju od Allaha. To je zbog toga što su ostali zatvoreni u vezi Allahovih ajeta i što su nerealno napuštali vesnike. To je zato što su bili neposlušni i ostali su prekršitelji.

### Hrana u Egiptu
Hrana koju su Benu Isra'il tražili od Musaa se pominje u Knjizi Brojeva 11:5. Tamo se ovo što su tražili pominje pre mane i prepelica, dok je u Qur'anu drugačije. Smatram da je čitava ova priča ponovljena u Qur'anu zbog navoda protiv Jošue u Bibliji, uzvisivanja Benu Isra'ila i fantastičnim navodima koji se mogu čitati u toj knjizi.

Ono što je suština ovog događaja se uglavnom zapostavlja. Suština događaja je da su Benu Isra'il tražili biljke koje će im odmah izniknuti, što brže. To što je blizu, što je nadohvat ruke, za šta ne treba velika muka je upravo ono što su imali u Egiptu iz koga su pobegli. Ovde se ne radi samo o biljkama, već pre svega o slobodi koju su dobili, trudu koji se od njih tražio i nagradi koja ih je čekala na kraju puta. Iz priče možemo saznati da ono što je blizu i bez muke vodi poniženju i bedi, kada se zbog toga ostavlja ono od Allaha za šta treba trud, posvećenost i strpljenje.

Analogiju sa ovim bi mogli naći u mnogim stvarima kod muslimana i drugih ljudi, ali je sigurno najbitnija vezana za samu suštinu našeg postojanja. Iako sigurno dosta ljudi shvata da je naše putovanje prema Allahu i da to znači što bolji odnos, veza (Salaat) sa njim kroz što bolje upoznavanje Njega, ipak bih rekao da samo malo ljudi bira da uloži trud, da se posveti i strpi na tom putu, dok ostali uopšte ne ostaju na Putu i kad ga vide ili pođu kao ovčice za nekim pastirom koji ih vodi ka sebi, ne ka Allahu. Umesto rada na navodnjavanju pustinje mi bi se radije vratili u Egipat da jedemo ono što će niknuti bez muke ili uz mali rad.